namaḥ śrīsadgurupādebhyaḥ |  
  
anupamasukharūpī śrīnivāso 'nivāso  
nirupamadaśadevīrūpavidyaḥ savidyaḥ |  
tribhuvanahitasaukhyaprāptikāro 'vikāro  
jayati kamalapāṇir yāvad āśāvikāśāḥ || 1 ||  
  
śrīmantranītigatacārucaturthaseka-  
rūpaṃ vidanti na hi ye sphuṭaśabdaśūnyam |  
nānopadeśagaṇasaṃkulasaptabhedais  
teṣāṃ sphuṭāvagataye kriyate prayatnaḥ || 2 ||  
  
sambhrāntabodhā nikhilā hi tīrthyās  
tattvasya sādhyasya ca rūpavittau |  
tebhyaḥ prakṛṣṭaḥ kila tattvavettā  
vedāntavādīti janapravādaḥ || 3 ||  
  
ānandarūpaṃ svavid aprakampyaṃ  
vedāntinaḥ sādhyam uṣanti śāntam |  
saśrāvakāḥ khaḍgajināś ca sādhyam  
icchanti rūpādyupadher virāmam || 4 ||  
  
ākāraśūnyaṃ gaganendurūpaṃ  
pratyātmavedyaṃ karuṇārasaṃ ca |  
sallakṣaṇair bhūṣitam arthakāri  
dānādiniṣyandam apetasaukhyam || 5 ||  
  
sānandasallakṣaṇamaṇḍitāṅgaṃ  
sambhujyamānaṃ daśabhūmisaṃsthaiḥ |  
sattvārthakāri pravadanti sādhyaṃ  
dānādiṣaṭpāramitānayasthāḥ || 6 ||  
  
saṃpūrya dānādiguṇān aśeṣān  
saṃbuddhakṛtyaṃ sakalaṃ ca kṛtvā |  
yad bhūtakoṭeḥ karaṇaṃ ca sākṣāt  
sādhyaṃ tad apy asti nirodharūpam || 7 ||  
  
svābhāṅganāśleṣi janārthakāri  
duḥkhaiḥ sukhaiś caiva vimuktirūpam |  
aśītyanuvyañjanabhūṣitāṅgam  
apetakalpaṃ pravadanti sādhyam || 8 ||  
  
svadevatākāraviśeṣaśūnyaṃ  
prāg eva sambhāvya sukhaṃ sphuṭaṃ sat |  
mahāsukhākhyaṃ jagadarthakāri  
cintāmaṇiprakhyam uvāca kaścit || 9 ||  
  
kṛtvā sākṣāt svādhipaṃ [MS fol. 1v] sātarūpaṃ  
paścāt tyaktvā sātamātraṃ phalaṃ syāt |  
śuddhaṃ sākṣāc chakyate naiva kartuṃ  
tenākāro bhāvitaḥ svādhipasya || 10 ||  
  
gagaṇasamaśarīraṃ lakṣaṇair bhūṣitāṅgaṃ  
nirupamasukhapūrṇaṃ svābhayā saṃgataṃ ca |  
sphuradamitamunīndraiḥ sarvasattvārthakāri  
pravadati punar anyaḥ sādhyam ucchedaśūnyam || 11 ||  
  
kṛtvā sākṣāt svādhipaṃ sātarūpaṃ  
tyaktvopekṣājñānamātraṃ phalaṃ syāt |  
āsaṃsārasthāyi sattvārthakāri  
cintāratnaprakhyam ekāntaśāntam || 12 ||  
  
kṛtvā sākṣān maṇḍalaṃ sātarūpaṃ  
paścāt tasya svecchayā nirvṛtiś ca |  
sattvārthasyāpy asty abhāvo na vāsmin  
prādurbhāvo nirvṛtād asti yasmāt || 13 ||  
  
kṛtvā sphuṭaṃ rūpam abhīṣṭam eṣāṃ  
paścān nirodhaṃ phalam āha kaścit |  
abhinnarūpaś ca yato nirodho  
na pakṣabhede 'pi tato 'sti bhedaḥ || 14 ||  
  
prajñājñānād uttaraṃ bodhicittā-  
svādas turyaṃ sekam āhāvaraṃ tat |  
yasmāt sarvo bhāvanāsu prayāso  
vyarthaḥ prāptas tatphalasya prasiddheḥ || 15 ||  
  
prajñājñānād uttaraṃ prāptarāmā-  
svādas turyaṃ sekam āhādhamaṃ tat |  
yasmāt sarvo bhāvanādau prayatno  
buddhoddiṣṭo niṣphalaḥ saṃprasaktaḥ || 16 ||  
  
dambholibījasrutidhautaśuddha-  
pāthojabhūtāṅkurabhūtapuṣṭi |  
turīyaśasyaṃ paripākam eti  
sphuṭaṃ caturthaṃ viduṣo 'pi gūḍham || 17 ||  
  
pañcapradīpāmṛtabinducandra-  
bhrūmadhyabindūdbhavamaṇḍalāni |  
vāyoḥ svarūpaṃ galaśuṇḍikādyam  
atattvarūpaṃ svayam ūhanīyam || 18 ||  
  
svapnendrajālapratibimbamāyā  
marīcigandharvapurāmbu[MS fol. 2r]candraiḥ |  
anyaiś ca śabdair upamābhidheyair  
naivāsti sādhyaṃ kathitād ihānyat || 19 ||  
  
gambhīraśūnyapratibhāsamātra-  
śāntātisūkṣmānabhilāpyaśabdaiḥ |  
nirlepanīrūpanirañjanādyair  
bhrāntir na kāryāparasādhyasattve || 20 ||  
  
akhilagaganagarbhavyāpi saptaprakāra-  
grathitavacanarūpād yan mayāsādi puṇyam |  
anupamasukhavidyāsaktasaddehanirmij-  
jinajanitajanārthas tena loko 'yam astu || 21 ||  
