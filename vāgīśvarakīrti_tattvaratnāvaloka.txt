---
Author: Vāgīśvarakīrti
Text: Tattvaratnāvaloka and its Vivaraṇa
Edition: Provisional edition by Ryan Conlon
Date: March 9 2024
---


% maṅgalācaraṇam

	[K fol. 1r] [siddhaṃ] namaḥ śrīsadgurupādebhyaḥ |

	anupamasukharūpī śrīnivāso 'nivāso
	nirupamadaśadevīrūpavidyaḥ savidyaḥ |
	tribhuvanahitasaukhyaprāptikāro 'vikāro
	jayati kamalapāṇir yāvad āśāvikāśāḥ || 1 ||

namaḥ samantakāyavākcittavajrāya.
anupametyādi. kamalaṃ padmaṃ pāṇau yasya sa kamalapāṇir avalokiteśvaro bhagavāñ jayatīti sambandhaḥ. kiṃviśiṣṭaḥ? anupamam ity atipraṇītatvamahattvāsaṃsārasthāyitvalakṣaṇair dharmair yuktasyānyasyābhāvād upamārahitaṃ sukham eva rūpaṃ svabhāvo yasya sa tathoktaḥ. punar api kiṃviśiṣṭaḥ? śrīḥ puṇyajñānasambhāralakṣaṇā, tasyā nivāsa āśrayo yaḥ sa tathā. dharmakāyarūpatvena sarvagatatvāt [E~DH~ p. 132] pratiniyatanivāsābhāvād anivāsaḥ.

punaḥ kīdṛśaḥ? nirupamāḥ paramarūpayauvanaśṛṅgārādirasamahākaruṇādiyuktatvenopamātikrāntā rūpavajrāditārāparyantadaśadevīrūpā vidyāḥ paricārakatvena yasya sa tathā. saha svābhārūpayā vidyayā vartata iti savidyaḥ. tribhuvanasya tribhuvanavartino janasya yad dhitam āyatipathyaṃ buddhatvādikaṃ, saukhyaṃ tadātve pathyaṃ cakravartitvādikam, tasya yā prāptiḥ [K fol. 2v] sākṣātkriyā, tasyāḥ karaṇaṃ kāro yasya sa tathā. aparinirvāṇadharmakatvenāpratiṣṭhitanirvāṇarūpatvenānyathātvalakṣaṇasya vikārasyābhāvād avikāraḥ. evaṃviśiṣṭo bhagavāñ jayati.

kiyantaṃ kālam ity āha---yāvad āśāvikāśāḥ. āśā daśa diśo gaganasvarūpāḥ. yadvā āśāḥ sarvasattvānāṃ bhavabhogatṛṣṇāḥ. tāsāṃ vikāśā avakāśāḥ pravartanāni, prādurbhāvā iti yāvat. te yāvat tāvad bhagavāñ jayati, sarvahariharahiraṇyagarbhādibhyaḥ prakṛṣṭo bhavatīty arthaḥ.

atrānupamasukharūpīty anena svārthasaṃpattiḥ kathitā. śrīnivāsa ity anena tadupāyaḥ, puṇyajñānasambhārayoḥ śrīśadbenābhihitatvāt. tribhuvanahitasaukhyaprāptikāra ity anena parārthasaṃpattir uktā. nirupamadaśadevīrūpavidyaḥ savidya ity anena tadupāyaḥ, tathābhūtadaśadevīdvātriṃśallakṣaṇāśītyanuvyañjanakāyākāraśūnyena sarvākāraparārthasaṃpatteḥ kartum aśakyatvād iti.

% prayojanādi

	śrīmantranītigatacārucaturthaseka-
	rūpaṃ vidanti na hi ye sphuṭaśabdaśūnyam |
	nānopadeśagaṇasaṃkulasaptabhedais
	teṣāṃ sphuṭāvagataye kriyate prayatnaḥ || 2 ||

śrīmantranītiśabdena sāmānyayogatantravācakenāpi śrīsamājaḥ parigṛhyate, caturthārthakasyānyatrāsambhavāt. śeṣaṃ subodham. nānācāryopadeśagaṇasaṃkulai[E~DH~ p. 133]r vyākulaiḥ saptabhir bhedaiḥ prakārair atītānāgatavartamānācāryagatopadeśarāśisaṃgrāhakaiḥ. sphuṭāvagataye sukhena sphuṭapratītyartham iti.

% tīrthikānāṃ tattvaṃ sādhyaṃ ca

	sambhrāntabodhā nikhilā hi tīrthyās
	tattvasya sādhyasya ca rūpavittau |
	tebhyaḥ prakṛṣṭaḥ kila tattvavettā
	vedāntavādīti janapravādaḥ || 3 ||

sambhrāntetyādi. sambhrānto vibhrānto bodhaḥ prajñāviśeṣo yeṣāṃ tīrthikānāṃ te tatho[K fol. 3r]ktāḥ. sarva eva tīrthyā ātmātmīyagrahatimiropahatabuddhinayanāḥ. tattvam idam iti sādhyam idam iti ca tattvasya sādhyasya yat svarūpam, tasya yā vittiḥ pratītiḥ, tasyāṃ bhrāntāḥ. śeṣaṃ subodham.

nanu tattvasādhyayor upādeyatvenaikarūpatvāt kathaṃ tattvasya sādhyasya ceti bhedena nirdeśa iti cet. asad etat. tattvaṃ hy upādeyatve 'pi sukhaduḥkhopekṣādisakalapratibhāsasaṃdohavyāpakam. sādhyaṃ cānabhimataparihāreṇecchālakṣaṇaṃ phalam upādeyatve 'pi sakalaprāṇibhir avaśyam evāsādhyavyāvṛttyā sādhayitavyatvenābhimatam ity adoṣaḥ.

% vedāntavādināṃ śrāvakapratyekabuddhānāṃ ca sādhyāni

tatra tāvad vedāntavādyabhimataṃ sādhyam āha---ānandarūpam ityādi.

	ānandarūpaṃ svavid aprakampyaṃ
	vedāntinaḥ sādhyam uṣanti śāntam |
	saśrāvakāḥ khaḍgajināś ca sādhyam
	icchanti rūpādyupadher virāmam || 4 ||

ānandarūpam iti sadā sukhamayatvāt. svavid iti jyotīrūpatvena svayaṃ prakāśamānatvāt. aprakampyam iti nityatayā kampayitum aśakyatvāt. śāntam iti kleśopakleśaśūnyatvena parikalpitatvāt. evaṃvidhaṃ sādhyam uṣanti kāmayante.

saha śrāvakair vartante ye khaḍgajināḥ khaḍgaviṣāṇakalpā ekacāriṇo vargacāriṇaś ca pratyekabuddhās te sādhyam icchanti. kīdṛśam? rūpādyupadher virāmaṃ rūpavedanāsaṃjñāsaṃskāravijñānalakṣaṇānām upadhīnāṃ skandhānāṃ virāmaṃ vicchedam, nirodham iti yāvat. [E~DH~ p. 134] etad uktaṃ bhavati---sarvaśrāvakapratyekabuddhāḥ sopadhiśeṣanirupadhiśeṣabhedena bhinne 'pi nirvāṇe nirupadhiśeṣam eva nirvāṇaṃ sā[K fol. 3v]kṣātkartavyatve-na sādhyaṃ pratipannāḥ.

% pāramitānayavādināṃ caturvidhaṃ sādhyam

idānīṃ pāramitānayavādinām abhimataṃ caturvidhaṃ sādhyam āha---ākāraśūnyam ityādi.

	ākāraśūnyaṃ gaganendurūpaṃ
	pratyātmavedyaṃ karuṇārasaṃ ca |
	sallakṣaṇair bhūṣitam arthakāri
	dānādiniṣyandam apetasaukhyam || 5 ||
>
	sānandasallakṣaṇamaṇḍitāṅgaṃ
	sambhujyamānaṃ daśabhūmisaṃsthaiḥ |
	sattvārthakāri pravadanti sādhyaṃ
	dānādiṣaṭpāramitānayasthāḥ || 6 ||

%# pāramitānaye prathamaṃ sādhyam

ākārair nīlapītasukhaduḥkhādibhiś citrarūpaiḥ śūnyaṃ nirākāram. ata eva gaganasyeva nirākāratvenendor iva prabhāsvaratvena rūpaṃ svabhāvo yasya tat tathā. pratyātmavedyam iti svasaṃvedanaikavedyam. karuṇā duḥkhād duḥkhahetor vā sakalajagadabhyuddharaṇakāmatā. saiva rasaḥ svabhāvo yasya tat tathoktam. etad uktaṃ bhavati---nīlapītādicitrākāraśūnyaṃ nirābhāsaṃ nirañjanaṃ gaganopamaṃ svacchaṃ sakalajagadarthakāri mahākaruṇāyuktaṃ pratyātmavedyaṃ pāramitopadeśaśabdābhidheyaṃ sādhyam iti pāramitānaye prathamaṃ sādhyam.

%# pāramitānaye dvitīyaṃ sādhyam

śobhanāni ca tāni lakṣaṇāni ca dvātriṃśallakṣaṇasaṃjñakāni, tair bhūṣitam. arthaṃ janānāṃ prayojanaṃ kartuṃ śīlaṃ svabhāvo yasya tad arthakāri. dānādīnāṃ daśapāramitānāṃ niṣyandaṃ tatprakarṣaprabhavatvena sadṛśaṃ phalam. duḥkhasya pūrvam eva prahīṇatvāt, sākṣātkaraṇāvasthāyāṃ saukhyasyāpy abhāvāt, upekṣārūpatvenāpetasaukhyam apagatasaukhyam. etad uktaṃ bhavati---dvātriṃśallakṣaṇadharāśītyanuvyañjanavirājitaśarīraṃ sakalajagadarthakāri dānādipāramitābhyāsa^†^balenātmānaṃ^†^ samyaksaṃbuddharūpaṃ sukhaduḥkharahitatvenopekṣārūpaṃ dvitīyaṃ sādhyam.

%# pāramitānaye tṛtīyaṃ sādhyam

[E~DH~ p. 135] sānandetyādi. sahānandena vartata iti sā[K fol. 4r]nandam. sānandaṃ ca tat sallakṣaṇamaṇḍitāṅgaṃ ca sambhujyamānaṃ dharmadeśanādvāreṇopajīvyamānam. kaiḥ? daśabhūmīśvaraiḥ, pariśiṣṭabhūmisthitānām agocaratvāt. daśabhūmiprāptair avalokiteśvaramañjuśrīprabhṛtibhir upabhujyamānam iti yāvat. etad uktaṃ bhavati---śuddhāvāsopari ghanavyūhasaṃjñake samyaksaṃbuddhabhuvane yathā bhagavān ānandarūpaḥ sambhogakāyātmā nirmāṇadvāreṇa sakalajagadarthasaṃpādakaḥ śrāvakapratyekabuddhanavabhūmīśvarair apy adṛśyaśarīro daśabhūmīśvarair eva paraṃ bodhisattvair dharmaśravaṇadvāreṇopabhujyamāna āsaṃsāraṃ cakāsti, tathaiva tat sādhyam iti tṛtīyam.

%# pāramitānaye caturthaṃ sādhyam

	saṃpūrya dānādiguṇān aśeṣān
	saṃbuddhakṛtyaṃ sakalaṃ ca kṛtvā |
	yad bhūtakoṭeḥ karaṇaṃ ca sākṣāt
	sādhyaṃ tad apy asti nirodharūpam || 7 ||

saṃpūryetyādi. dānādipāramitā eva guṇā, guṇyante 'bhyasyanta iti kṛtvā. tān saṃpūrya paripūrṇān kṛtvā, yat saṃbuddhānāṃ kṛtyaṃ sakalam avaśyakartavyaṃ kṛtsnaṃ tad api kṛtvā, bhūtakoṭeḥ śūnyatālakṣaṇāyāś cittacaittanirodhātmikāyā yat sākṣāt karaṇaṃ tad api sādhyam astīti pāramitānayasthā evaṃ bruvate caturthaṃ sādhyam iti.

% mantranaye saptavidhaṃ sādhyam

%# mantranaye prathamaṃ sādhyam

idānīṃ mantranayopadiṣṭaṃ saptavidhaṃ sādhyaṃ kathayitum āha---svābhāṅganetyādi.

	svābhāṅganāśleṣi janārthakāri
	duḥkhaiḥ sukhaiś caiva vimuktirūpam |
	aśītyanuvyañjanabhūṣitāṅgam
	apetakalpaṃ pravadanti sādhyam || 8 ||

svābhāṅganām āśleṣituṃ śīlaṃ svabhāvo yasya tat svābhāṅganāśleṣi. [E~DH~ p. 136] apetakalpaṃ vyapagatakalpam, kalpanārahitam iti yāvat. anyat subodham. ayam arthaḥ---samāliṅgitasvābhāṅganāśleṣi jagadarthakāri dvātriṃśallakṣaṇavibhūṣitaśarīram upekṣārūpaṃ prathamaṃ sādhyam.

%# mantranaye dvitīyaṃ sādhyam

	svadevatākāraviśeṣaśūnyaṃ
	prāg eva sambhāvya sukhaṃ sphuṭaṃ sat |
	mahāsukhākhyaṃ jagadarthakāri
	cintāmaṇiprakhyam uvāca kaścit || 9 ||

svadevatetyādi. svadevatākāraviśeṣeṇa sveṣṭadevatākāreṇa śūnyam, nirākāram iti yāvat. prāg eva prathamataram upadeśānantaram eva devatākāranirapekṣaṃ sukhaṃ sambhāvya, bhāvanayā sākṣāt kṛtvā, sphuṭaṃ sphu[K fol. 4v]ṭīkṛtaṃ san mahāsukhasaṃjñakaṃ bhavati. tac ca jagadarthakāri cintāmaṇisamānarūpam. etad uktaṃ bhavati---upadeśānantaram eva mantramudrādevatākārarahitaṃ bhāvanayā sphuṭīkṛtaṃ mahāsukhasaṃjñakaṃ cintāmaṇivaj jagadarthakāri māyopamam āsaṃsārasthāyi dvitīyaṃ sādhyam.

%# mantranaye tṛtīyaṃ sādhyam

	kṛtvā sākṣāt svādhipaṃ [K fol. 1v] sātarūpaṃ
	paścāt tyaktvā sātamātraṃ phalaṃ syāt |
	śuddhaṃ sākṣāc chakyate naiva kartuṃ
	tenākāro bhāvitaḥ svādhipasya || 10 ||

kṛtvetyādi. svādhipaṃ sveṣṭadaivataṃ sākṣāt kṛtvāmukhīkṛtya sātarūpaṃ sukhaikasvabhāvam, paścād devatākāraṃ parityajya, sukhamātraṃ phalaṃ sādhyaṃ vyavasthitaṃ syāt.

nanu yadi sākṣāt kṛtvāpi devatākāras tyaktavyaḥ, tarhi prathamam eva kasmād [E~DH~ p. 137] vibhāvitaḥ? sukhamātram eva dvitīyasādhyavat kiṃ na vibhāvitam? kiṃ vṛthāprayāsenety āha---śuddham ityādi. śuddhaṃ kevalaṃ devatākāravirahitaṃ sukhamātraṃ naiva sākṣāt kartuṃ śakyate, ākārarahitasya sukhasyānupalambhāt. tasmāt tena kāraṇenākāro bhāvitaḥ svādhipasyeti tṛtīyam. ayam arthaḥ---devatākārasaṃvalitam eva sukhaṃ vibhāvya, sākṣādbhūte devatākāraṃ tyaktvā, sukhamātram eva sādhyam uktaguṇam.

%# mantranaye caturthaṃ sādhyam

	gagaṇasamaśarīraṃ lakṣaṇair bhūṣitāṅgaṃ
	nirupamasukhapūrṇaṃ svābhayā saṃgataṃ ca |
	sphuradamitamunīndraiḥ sarvasattvārthakāri
	pravadati punar anyaḥ sādhyam ucchedaśūnyam || 11 ||

gagaṇetyādi. gagaṇasamaṃ māyopamaṃ vicārāsahaṃ śarīraṃ yasya. lakṣaṇair dvātriṃśadbhir aśītibhiś cānuvyañjanair maṇḍitāny aṅgāni yasya. nirupamaiḥ sthaulya-nairantarya-āsaṃsārapravāhitva-nirāsravatvādibhir upamābhāvād upamātikrāntaiḥ sukhaiḥ pūrṇaṃ romāgraparyantaṃ saṃpūrṇam. svābhayā ca tathābhūtayā saṃgataṃ samāliṅgitam. sphuradbhir anantanirmitair munīndrais tathābhūtair eva sarvasattvārthakāri. ucchedeneti nirodhena śūnyaṃ tucchaṃ riktam.

etad uktaṃ bhavati---gagana-māyā-marīci-gandharvanagara-udakacandra-pratibimba-svapnopamam [K fol. 5r] ekānekabhāvābhāvagrāhyagrāhakasvabhāvarahitam anādyantam aśeṣavastusaṃdohasvabhāvam anābhāsaṃ nirañjanaṃ sarvopamātikrāntaṃ paramasūkṣmātigambhīraprajñārūpatayā dharmakāyasvabhāvam, dvātriṃśallakṣaṇavibhūṣitaśarīram aśītyanuvyañjanavirājitagātraṃ paramaśṛṅgārayauvanādyupetaṃ svābhāṅganāliṅgitāṅgaṃ rūpavajrāditārāparyantadevīgaṇair anantaprabhedānimittaratisvarūpaparamānandopabhogadvāreṇa pratibimbavat [E~DH~ p. 138] sambhujyamānaṃ karuṇāsaṃvalitodārarūpatayā sambhogakāyarūpam, nānādhimuktivineyajanaparipācanārtham anekavidhaprātihāryadvāreṇa nirmitānantakulāntarbhūtasaṃbuddhabodhisattvaspharaṇasaṃhārakāritvena nirmāṇakāyātmakam, śūnyatākaruṇābhinnabodhicittasvabhāvāmalaprajñopāyasamādhisambhūtasatsukhāpūrṇam āsaṃsārasthitidharmaṃ apratiṣṭhitanirvāṇarūpaṃ nirmalanivātaniścalapradīpaśikhāprabandhanityatayā nirodhaśūnyaṃ caturthaṃ sādhyam.

%# mantranaye pañcamaṃ sādhyam

	kṛtvā sākṣāt svādhipaṃ sātarūpaṃ
	tyaktvopekṣājñānamātraṃ phalaṃ syāt |
	āsaṃsārasthāyi sattvārthakāri
	cintāratnaprakhyam ekāntaśāntam || 12 ||

kṛtvetyādi. sākṣāt svādhipaṃ kṛtvā, paścāt tyaktvā, upekṣārūpaṃ yaj jñānaṃ tanmātraṃ sādhyaṃ syāt. anyat sugamam. etad uktaṃ bhavati---maṇḍalacakrarūpaṃ sākṣāt kṛtvā, paścāt tan nirodhya, upekṣājñānamātraṃ sādhyaṃ syāt pañcamam.

%# mantranaye ṣaṣṭhaṃ sādhyam

	kṛtvā sākṣān maṇḍalaṃ sātarūpaṃ
	paścāt tasya svecchayā nirvṛtiś ca |
	sattvārthasyāpy asty abhāvo na vāsmin
	prādurbhāvo nirvṛtād asti yasmāt || 13 ||

kṛtvetyādi. kṛtvā sākṣān maṇḍalaṃ sātasaṃvalitam, tasya svecchayā nirvṛtir nirodhaḥ.

nanu yadi sākṣāt kṛtvāpi paścāt svecchayā nirodhayitavyam, tadā karuṇāyā anekakālābhyastāyā abhāvaḥ syāt. tasyāś cābhāvāt sattvārthābhāvaḥ [E~DH~ p. 139] syād ity āśaṅkyāha---sattvārthasyāpy asty abhāvo na vetyādi. asmin pakṣe sattvārthābhāvo nāsti, yasmān nirvṛtāc cakrāt karuṇāsaṃvalitāt sattvārthasya prādurbhāvo 'sti.

etenaitad evāha---sātasaṃpūrṇacakraṃ sākṣāt kṛtvā, yāvad iṣṭaṃ kālaṃ vyavasthāpya, paścāt tasya sarvathaiva pradīpavan nirodhaṃ kṛtvā sthātavyam. yadā punaḥ sattvārthābhilāṣo bhavati, tadā niruddhād eva cakrāntaram utpādya sattvārthaḥ kartavyaḥ. cakrāntarotpāde 'pi ciraniruddhād eva cakrād yathābhavyatayā vineyānāṃ yathābhilaṣitaprāptir bhavatīti ṣaṣṭham.

%# mantranaye saptamaṃ sādhyam

	kṛtvā sphuṭaṃ rūpam abhīṣṭam eṣāṃ
	paścān nirodhaṃ phalam āha kaścit |
	abhinnarūpaś ca yato nirodho
	na pakṣabhede 'pi tato 'sti bhedaḥ || 14 ||

kṛtvetyādi. ṣaṇṇāṃ pakṣāṇām anyatamasya phalasya sādhyatvād yad yad evābhiṣṭaṃ tad eva sākṣāt kṛtvā, paścāt sarvathaiva pradīpavan nirodha uttarakālaṃ sattvārthādiśūnyaḥ sākṣāt kartavyaḥ.

nanu ṣaṭpakṣabhedena ṣaḍ eva nirodhāḥ syuḥ. tat katham eka eva nirodha ity āśaṅkyāha---abhinnetyādi. abhinnaṃ rūpaṃ yasya sa tathā. na hi nirodhānāṃ ṣaṭpakṣalakṣaṇabhede 'pi bhedo 'sti, abhāvaikarūpatayā nirodhasya samānatvāt. ayam arthaḥ---anyatamapakṣaṃ sākṣāt kṛtvā paścāt tasya santānocchedarūpo nirodha iti saptamaṃ sādhyam.

% caturthaseke vipratipattayaḥ

%# caturthaseke vipratipattiḥ prathamā

	prajñājñānād uttaraṃ bodhicittā-
	svādas turyaṃ sekam āhāvaraṃ tat |
	yasmāt sarvo bhāvanāsu prayāso
	vyarthaḥ prāptas tatphalasya prasiddheḥ || 15 ||

prajñājñānetyādi. prajñājñānopadeśād uttarakālaṃ yat bodhicittasyāmṛtarūpasya rasanayā grahaṇam, tat turyaṃ caturthaṃ [K fol. 6r] sekam āha kaścit. tac cāvaraṃ hīnam, vinikṛṣṭam iti yāvat. kasmād avaram? yasmāt sarvaprayāso mantramudrādevatādyākārabhāvanāsu punaḥ punar anuṣṭhānalakṣaṇas tathāgatokto vyarthaḥ prāptaḥ. kutaḥ? tatphalasya bhāvanāsādhyasya phalasya bodhicittāsvādakāla eva prasiddhatvāt prāptatvāt, anyasya viśiṣṭasya phalasyābhāvād iti yāvat.

%# caturthaseke vipratipattir dvitīyā

	prajñājñānād uttaraṃ prāptarāmā-
	svādas turyaṃ sekam āhādhamaṃ tat |
	yasmāt sarvo bhāvanādau prayatno
	buddhoddiṣṭo niṣphalaḥ saṃprasaktaḥ || 16 ||

prajñetyādi. prajñājñānād uttarakālaṃ yāḥ prāptā yathāmilitā rāmāḥ striyas tāsāṃ samāpattidvāreṇa ya āsvādaḥ, tat turyaṃ sekam. tad apy adhamam. śeṣaṃ gatārtham.

%# āgamasya vyākhyānam

atha caturthaṃ tat punas tatheti vyākhyāyate. caturtham iti prajñājñānaṃ tṛtīyam apekṣya caturtham ity ucyate. tad iti tacchabdena tad eva prajñājñānaṃ tadrūpaṃ parāmṛśyate. punar iti punaḥśabdena tasmād viśeṣaḥ. viśeṣaś cātra nirāsravaniruttarātyantasphītāvicchinnaprabandhapravāhitvalakṣaṇaḥ. tatheti tathāśabdena tādṛśatvam abhidhīyate. tādṛśatvaṃ ca yādṛśyā prajñādiyuktayā sāmagryā yādṛśaṃ prajñājñānam utpannam, paścād api tādṛśyaiva sāmagryā tathaiva cotpadyate, nānyatheti tathāśabdārthaḥ.

atra ca lakṣyalakṣaṇabhāvenārtho boddhavyaḥ. lakṣyate 'neneti lakṣaṇam anubhūyamānaṃ prajñājñānam, apratīyamānasya lakṣaṇatvāyogāt, nāgṛhītaviśeṣaṇā [E~DH~ p. 141] viśeṣyabuddhir iti nyāyāt. lakṣyate jñāyate pratipādyata iti lakṣyaṃ sākṣāt kariṣyamāṇaṃ caturtham.

%# caturthaseke vipratipattis tṛtīyā

atra caturthaṃ nāstīty eke. nanu caturtham ity etad asti tatpadam. tat kathaṃ nāstīty ucyate? satyam, upadeśasaṃrakṣārthaṃ sattvavyāmohanāya ca tṛtīyam eva caturthaśabde[K fol. 6v]noktaṃ bhagavatā. anyathā tat punar iti noktaṃ syāt.

tad atyantāsaṃgatam, caturthasya pramāṇasiddhasya pratipāditatvāt pratipādayiṣyamāṇatvāc ceti.

%# lakṣyasya vicāraṇam

atra lakṣaṇaṃ prajñājñānaṃ pratītam eva sarvaiḥ. lakṣye paraṃ vyāmohaḥ. tad vicāryate. lakṣyaṃ hi bhaved artharūpaṃ vā syāt jñānarūpaṃ vā. na tāvad artharūpam, arthasyaivābhāvāt, ekānekaviyogitvena pramāṇena tasya nirākṛtatvāt. mantranaye ca vijñānavādamadhyamakamatayor eva pradhānatvād jñānarūpaṃ vā syāt. jñānaṃ ca sākāraṃ vā nirākāraṃ vā. sākāram api citrādvaitarūpaṃ vā syād anekarūpaṃ vā syād iti vikalpāḥ.

-3.25ex -1ex -.2ex 1.5ex .2ex sākārasya vijñānasya nirākaraṇam tatra sākāravijñānaṃ sarvathaiva gagaṇakamalavan nāstīti nirākāravādino bruvate. nanu nīlapītaśuklādighaṭapaṭaśakaṭādirūpeṇākārāḥ pratibhāsante pratyakṣataḥ. te cārthasyābhāvād jñānarūpā eva. tat kathaṃ sākāraṃ nāstīti? satyam. pratibhāsanta evākārāḥ, param alīkarūpeṇa. alīkarūpatā caikānekaviyogitvena pramāṇalakṣaṇena prasiddhā. tasya ca pramāṇasvarūpasyānyatra kathitatvāt, neha pratanyate. alīkatvaprasiddhā ca māyāmayā ivākārā bhrāntirūpāḥ prakāśante. bhrāntinivṛttau ca nirākāram eva śuddhasphaṭikasaṃkāśaṃ pāramārthikaṃ siddhaṃ bhavati. ataś citrādvaitarūpam anekarūpaṃ ca sākāraṃ vijñānam astīti vikalpadvayaṃ nirastaṃ bhavatīti.

-3.25ex -1ex -.2ex 1.5ex .2ex nirākārasya vijñānasya samarthanam nanu nirākāram api vijñānam upalabdhilakṣaṇaprāptaṃ svapne 'pi nopalabhyate. tat kathaṃ tad asti paramārthata i[K fol. 7r]ty ucyate? ucyate. sukhākāraṃ vijñānam antaḥparisphuradrūpaṃ nirākāraṃ saṃvedyata eva. nīlādyākārāḥ punar alīkāḥ pratibhāsante. anyathā teṣāṃ satyatve sarva evākārāḥ satyāḥ syuḥ. tathā hi grāhyagrāhakabhāvādikam api satyaṃ [E~DH~ p. 142] syāt. tataś ca sarveṣām eva satyapratibhāsatvena muktiprasaṅgaḥ, keṣāñcid api mithyāpratibhāsasya bhrāntirūpasyāpratibhāsanāt. tathā coktam---

	draṣṭavyaṃ bhūtato bhūtaṃ bhūtadarśī vimucyate |

tasmād akāmakenāpi nīlādyākārāṇām alīkatvam evaiṣṭavyam. sukhādikaṃ nirākāraṃ satyam upalabhyate. tat kathaṃ nopalabhyata iti.

nanu sukhādyākāraṃ sākāram eva vijñānam upalabhyate, sukhāder ākārasvabhāvatvāt. na ca sukhādyākāraśūnyaṃ jñānaṃ svapne 'pi saṃvedyate. sakalabhrāntivigamād aṣṭamyāṃ bhūmāv upalabdhilakṣaṇaprāptir bhavatīty atrāpi kośapānaṃ vinā anyan na pramāṇam asti prasādhakam iti. tad asat, abhiprāyāparijñānāt, sukhādyākārasyaiva nīlādyākārarahitasya vijñānasya nirākāratveneṣṭatvāt. tac cedānīm eva svasaṃvedanapramāṇasiddhaṃ sakalaprāṇabhṛtām astīti kathaṃ nopalabdhiḥ?

-3.25ex -1ex -.2ex 1.5ex .2ex madhyamakamatasya samarthanam nanu tad apy ekānekasvabhāvaviyogād alīkam eva bhrāntimātram, ekānekasvabhāvarahitatvasya sākāranirākāravijñānavyāpitvāt.

nanv anena nyāyena sakalasākāranirākāravijñānasyālīkatvaprasādhanān na kiñcid api pāramārthikaṃ vastutattvam asti. tat kathaṃ lakṣyasya svarūpaṃ pramāṇata upalakṣayitavyam? naiṣa doṣaḥ, madhyamakamate pramāṇato 'līkatāsiddhāv api māyopamapratibhāsamātrasyaikānekasvabhāvarahitasya dharmirūpasyāpratiṣedhāt. tatraiva cālīke pratibhāsamātre lakṣyalakṣaṇasaṃsāranirvāṇa[K fol. 7v]maṇḍalacakrādibhāvanāsakalajagadarthakriyādīnām avyāhatā vyavasthā sidhyati. tathā coktam---

	buddhatvaṃ vajrasattvatvaṃ saṃvṛtyaiva prasādhayet |

iti.

nanu sarvam eva vastujātam alīkarūpatayā niḥsāram, tadā kimarthaṃ maṇḍalacakrādibhāvanāprayāsaḥ kriyate? asad etat,

	mithyādhyāropahānārthaṃ yatno 'saty api [E~DH~ p. 143] moktari |

iti vacanāt. yady api vicāryamāṇaṃ pāramārthikaṃ vasturūpaṃ nāsti, tathāpy ahaṃ sukhī bhaveyaṃ mā duḥkhy abhūvam iti tṛṣṇā sakalaprāṇabhṛtām asti. yathā tulye 'pi mithyātve śubhāśubhasvapnayoḥ śubhasvapnadarśanāt saumanasyam, aśubhasvapnadarśanāc ca daurmanasyam, tadapanayanāya ca saddharmapāṭhamantrajāpādau pravṛttir bhavati, tathā mithyātvāviśeṣe 'pi duḥkhādiprākṛtavikalpahānāya samyaksaṃbodhilakṣaṇaprāptaye ca prekṣāvatām arthināṃ pravṛttir bhaviṣyatīti.

% saptavidheṣu sādhyeṣu sārāsāravicāraṇam

nanu yadarthas tv ayam ārambhaḥ so 'rthaḥ pralayaṃ gataḥ. tathā hi lakṣyalakṣaṇacintātra prastutā. sā ca vismṛtā, kva gateti na jñāyate.

nanu kṛtaiva sā saptabhir bhedaiḥ?

satyam, kintu guḍagorasanyāyena. tathā hi na jñāyate, kiṃ tat sāram asāraṃ veti.

ucyate.

%# prathamasyāsāratvam

mantranayavihitakramābhāvāt samāpattibhāvanāvaiyarthyād yuktyabhāvāc ca prathamasya niḥsāratā. tathā hi samagrasāmagrīkaṃ yat tad avaśyam eva bhavati. anyathā samagrasāmagrīkam eva tan na bhavet. sākṣātkaraṇāvasthāyāṃ samagrasāmagrīkaṃ tad vartate. tad avaśyaṃ tena bhavitavyam. sati ca bhavet prathamasya hānir iti.

%# dvitīyasyāsāratvam

śarīrādyākāraśūnyasya kevalasātarūpasyānupalabdher na dvitīyasya sāratā. tathā hi pramāṇaniścitaṃ prekṣāvatā bhāvanīyam, na yathākathañcit. pramā[K fol. 8r]ṇena saṃvalitarūpam eva sarvadopalabhyate. tad eva sarvajanānāṃ kamanīyatayā pratibhāsate. tasmāt kevalasya rucyabhāvāc cakrākārasaṃvalitasyānupalabdheḥ sākṣāt kartum aśakyatvāc ca dvitīyasya kalpanāmātrateti.

%# tṛtīyasyāsāratvam

nirupadravabhūtārthasvabhāvatvena sātmībhūtasya tyaktum aśakyatvāt, saṃvalitarūpasya [E~DH~ p. 144] bhedābhāvāt, prayojanābhāvāc ca na tṛtīyasya kalyāṇabhāvaḥ. tathā hi sahopalambhena tādātmyasiddhāv ekasya parityāge 'parasyāvaśyaṃ parityāgaḥ, na vā kasyacid iti.

%# caturthasya sārāsāratvavicāraṇam

prapañcatvena bahuprayāsatvād vicārāsahatvena bhrāntirūpatayāparamārtharūpatayā ca na tṛtīyāntapakṣasya kalyāṇateti. atra kecid yuktiṃ varṇayanti. prapañcarūpatvābhāve 'pi sūkṣmasya bindvādeḥ punaḥ punar bhāvanayā sākṣātkaraṇaṃ yāvat, prayāsas tāvat sarvatraiva bhāvyavastuni sambhavati. tad atra yadi prayāsabhayam, na kiñcid api bhāvanīyam.

prapañcarūpatvād iti cet. prapañcāprapañcayor bhāvanāvasthāyāṃ ko viśeṣaḥ? nanv aprapañcaṃ śīghram eva sthirībhavatīty ayaṃ viśeṣaḥ. yatraivālambane cittaṃ punaḥ punaḥ preryate nirantaraṃ dīrghakālaṃ ca tatraiva sthirībhavatīty āgamo yuktiś cātrāsti. tathā coktam---

	tasmād bhūtam abhūtaṃ vā yad yad evābhibhāvyate |
	bhāvanābalaniṣpattau tat sphuṭākalpadhīphalam ||

punaś coktam---

	aho kusīdatvam aho vimūḍhatā
	aho janasyāsya sadarthavakratā |
	svacittamātrapratibaddhabuddhatā
	adūravartiny api yan na sevyate ||

iti. tasmān nāyaṃ viśeṣaḥ.

bhrāntirūpatvenāparamārthatvam api sarvatraiva bhāvanāviṣaye vastuni sambhavatīti na kiñcid api bhāvanīyaṃ syāt. [K fol. 8v] tataś ca sarvatraiva mokṣamārge bhāvanāyā vaiyarthyaṃ syāt. māyopamākārānupraveśena bhrāntirūpam apy aprapañcaṃ [E~DH~ p. 145] bhāvyamānam aduṣṭaṃ bhavatīti cet. nanv ayaṃ māyākārānupraveśaḥ prapañce 'pi samāna iti. tatrāpi ko doṣasyāvakāśaḥ? tasmāt prapañcam aprapañcaṃ vā yad eva rocate pramāṇasaṃgatam itarad vā, tad evālasyaṃ vihāya mahāmudrārthibhir bhāvayitavyam ity alam atiprasaṅgeneti.

atra ca sāretaravibhāgaḥ paryupāsitagurubhir eva jñātavyaḥ.

%# pañcamasyāsāratvam

tṛtīyapakṣoktadoṣān nīrasatvena prayojanābhāvān mantranayakramābhāvāc ca na pañcamaḥ parikṣīṇadoṣaḥ.

nanu sākṣātkaraṇāt pūrvaṃ mantranayaprayogo 'sti. tat kathaṃ tasyābhāvaḥ? satyam, sākṣātphalāvasthā sādhyā. tasyāṃ ca nāsty asau kramaḥ sākṣāt. parityāge ca na prayojanam utpaśyāma iti.

%# ṣaṣṭhamasyāsāratvam

svecchayā nirvāpayitum aśakyatvāt, prayojanābhāvāt, sattvārthābhāvāc ca na pañcāntaprabhedakalpanā kalaṅkaśūnyā. tathā hi kasyacin nivṛttiḥ kāraṇanivṛttyā vyāpakanivṛttyā vā bhavati. na cātra sākṣātkṛtamaṇḍalacakrasya nivartakaṃ kāraṇaṃ vyāpakaṃ vā icchākāle dṛśyate.

nanu śūnyataiva nivartikāsti. yathā dārusaṅghātaprajvalito vahnir niḥśeṣam indhanaṃ bhasmīkṛtya paścāt svarasata eva nivartate, tathā maṇḍalacakraprajvalitaḥ śūnyatājñānāgniḥ sākṣāt kṛtam api maṇḍalacakraṃ nivartayiṣyatīti cet. tad asat, viṣamatvād dṛṣṭāntasya. tathā hi tatrendhanaṃ kāraṇaṃ vahneḥ. kāraṇasyendhanalakṣaṇasya nivṛttau yuktaiva vahnilakṣaṇasya kāryasya nivṛttiḥ. iha tu na śūnyatā kāraṇaṃ maṇḍalacakrasya. tat ka[K fol. 9r]thaṃ tannivṛttau nivṛttiḥ? na ca śūnyatāyā nivṛttir asti.

nanu sā na bhavatu kāraṇam. śūnyatā vyāpakaṃ tu bhaviṣyati. vyāpakasya vṛkṣasya nivṛttau śiṃśapātvasya vyāpyasya nivṛttivan nivṛttir bhaviṣyatīti cet. etad apy asāram. tathā hi śūnyatā sarvadā sarvajñeyamaṇḍalavyāpikā tattvarūpā. na ca tasyā nivṛttiḥ kadācid apy asti. yadi syāt samyaksaṃbodhisākṣātkaraṇāt [E~DH~ p. 146] pūrvam anantaram eva vā nivṛttiḥ syāt. na ca bhavati, samyaksaṃbuddhībhūyāpi katipayakālāvasthānasya svayam eva svīkṛtatvāt.

kintu śūnyatāpi jñānarūpā, cakram api jñānarūpam. śūnyatājñānotpattyā cakrajñānasyānivṛttau śūnyatājñānaṃ kena nivartanīyam? tena nivṛttiś ca virodhino 'bhāvāt kāraṇavyāpakayoś cābhāvān nāsti. tasmāc chūnyatājñānasya na nivṛttiḥ, nāpi maṇḍalacakrasya śūnyatāto nivṛttir iti śūnyatā na nivartikā.

ko brūte śūnyatā nivartikā? kiṃ tarhi yan nivartakaṃ tad gurūpadeśato jñeyam ity apy asāram. gurūpadeśato 'pi nivartakaṃ śūnyatāvyatiriktaṃ pramāṇato 'stīti yatkiñcid etat. pratikṣaṇanivṛttiś ca kṣaṇabhaṅgarūpā sarvapadārthavyāpinī. na sā santānanivartikā. tasmān na svecchayā nivṛttiḥ. na ca nivṛttyā nīrasarūpayā prayojanam asti prekṣāvatām. tathā coktam---

	mucyamāneṣu sattveṣu ye te prāmodyasāgarāḥ |
	tair eva nanu paryāptaṃ mokṣeṇārasikena kim ||

iti.

sattvārtho 'pi nivṛttau nāsti. na hi gagane gaganakamale vā kācid arthakriyā sambhavati. ciraniruddhād apy atītād avasturūpāc cakrāt sattvārtho bhaviṣyatīty apy asāram, ciranīrutasyāpi kukku[K fol. 9v]ṭasya kaṇṭhadhvaniprasaṅgāt.

nanu yogyadhiṣṭhānād gaganād apy arthakriyāḥ sambhavantīti cet. na sambhavanti, yogyadhiṣṭhānād eva cittarūpād arthakriyā, na gaganāt, nīrūpatvāt tasya.

nanu nirodhya maṇḍalacakraṃ sattvārthakāle punar utpādyate. tato 'rthakriyā bhavati. tataḥ punar eva nirodhyate, punar evotpadyata iti cet. asad etat. yathā sattvārthakriyāyās tattvato nāsti prādurbhāvaḥ, tathā cakrasyāpi. tato nārthakriyāyāḥ sambhavaḥ. na ca nirodhya punar utpāde kiñcit prayojanam astīty alam atiprapañceneti.

%# saptamasyāsāratvam

ṣaṣṭhapakṣoktadoṣasandohasya saptame 'pi bhāvān na piṣṭapeṣaṇaṃ kriyate. nanu ṣaṣṭhena saptamasya samānatvāt kathaṃ saptamasya tato viśeṣaḥ? asti viśeṣaḥ. pūrvāvasthāyāṃ niyatacakrākāratā, punaḥ svecchayā nirodhaḥ svecchayotpādanaṃ ca. saptame punar etan nāsti. tato na samānatā. bhinnaś ca nirdiṣṭa iti.

% caturthasya sekasya svarūpam

	dambholibījasrutidhautaśuddha-
	pāthojabhūtāṅkurabhūtapuṣṭi|
	turīyaśasyaṃ paripākam eti
	sphuṭaṃ caturthaṃ viduṣo 'pi gūḍham || 17 ||

dambholītyādi. etat sadgurūpadeśato jñeyam.

% aparāṇi mithyāsādhyāni mithyātattvāni ca

	pañcapradīpāmṛtabinducandra-
	bhrūmadhyabindūdbhavamaṇḍalāni |
	vāyoḥ svarūpaṃ galaśuṇḍikādyam
	atattvarūpaṃ svayam ūhanīyam || 18 ||

pañcapradīpetyādi. pañcapradīpaśabdena gokudahanalakṣaṇasya, amṛtaśabdena vimumāraśulakṣaṇasya satatānuṣṭhānam eva sādhyaṃ manyante. bindur iti hṛccandrasthaṃ binduṃ dedīpyamānaṃ tattvaṃ sādhyaṃ ceti kṛtvā kecid bhāvayanti. candra iti hṛdisthaṃ kalārūpam ardhacandraṃ vā hṛtkamalasthaṃ kecid bhāvayanti.

bhrūmadhyabindūdbhavamaṇḍalānīti bhruvor madhya ūrṇāyāṃ binduṃ vibhāvya tadbindūdbhavāni maṇḍalāni vāyuvāruṇamāhendrāgneyalakṣaṇāni. etad uktaṃ bhavati---mukhaśravaṇacakṣurghrāṇarasanāni hastāṅgulībhiḥ pidhāya bhrūmadhyabindur draṣṭavyaḥ. tasya sphuṭāvasthāyāṃ śubhāśubhani[K fol. 10r]mittasaṃsūcakāni māhendrādimaṇḍalāny upajāyante. taṃ ca binduṃ tattvam iti manyante.

vāyoḥ svarūpam iti pūrakakumbhakarecakapraśāntakalakṣaṇam ānāpānādilakṣaṇaṃ ceti. etad uktaṃ bhavati---śaivasāṃkhyādinirdiṣṭaṃ vāyusvarūpaṃ jñātvā taṃ vāyuṃ nirodhabhāvanayā sthirīkṛtyākāśa utplutya gamanaṃ parapurapraveśaṃ yāvan muktiṃ ca sākṣāt kurvanti vāyuvādinaḥ.

galaśuṇḍiketi. galapradeśe jihvāmūlopari hastiśuṇḍikākārā adhaḥpralambamānā upajihvāsaṃjñikā galaśuṇḍikāsti. sā ca śaktirūpā. tadadhaḥ śivarūpam asti tattvam. sā ca [E~DH~ p. 148] jihvāgreṇa spṛśyamānā nirantarāmṛtaṃ sravati. tena ca ghargharāmṛtavarṣaṇena santarpyamānam ātmānaṃ dhyāyād iti galaśuṇḍikātattvam. ādiśabdena hṛnmadhyaṣoḍaśanāḍikācakramadhyasthajñānasvarūpaṃ śivarūpaṃ tattvaṃ bhāvayitavyam ityādīnāṃ parigrahaḥ.

tat sarvaṃ tīrthikādibhis tattvarūpeṇābhimatam atattvam iti svayam evohanīyaṃ vicāraṇīyam iti yāvat.

% upasaṃhāraḥ

	svapnendrajālapratibimbamāyā-
	marīcigandharvapurāmbu[K fol. 2r]candraiḥ |
	anyaiś ca śabdair upamābhidheyair
	naivāsti sādhyaṃ kathitād ihānyat || 19 ||

svapnendrajāletyādi. svapnendrajālopamaṃ pratibimbamāyāmarīcigandharvanagarodakacandropamam iti śabdaiḥ, anyaiś ca gaganapratiśrutkaphenopamam ityādiśabdair upamābhidheyair upamāvācakair naivāsti sādhyaṃ kathitāt sādhyād anyat. paraṃ iha kathita eva sādhya ete śabdāḥ pravartanta iti svayaṃ boddhavyam.

	gambhīraśūnyapratibhāsamātra-
	śāntātisūkṣmānabhilāpyaśabdaiḥ |
	nirlepanīrūpanirañjanādyair
	bhrāntir na kāryāparasādhyasattve || 20 ||

gambhīraśūnyaṃ pratibhāsamātraṃ śāntātisūkṣmam anabhilāpyaṃ nirlepaṃ nīrūpam nirañjanādi. ādiśabdāt śivaṃ nirākāraṃ niṣprapañcam anādyantanidhanam i[K fol. 10v]tyādiśabdair bhrāntir na kartavyāparasādhyasattva aparasya sādhyasya sattve sattāyām. ebhiḥ sarvair eva param api kiñcit sādhyaṃ kathitād astīti bhrāntir na kartavyā. atha nātikathitam eva sādhyam ebhiḥ sarvair abhidhīyata iti niścayaḥ.

% pariṇāmanā

	akhilagaganagarbhavyāpi saptaprakāra-
	grathitavacanarūpād yan mayāsādi puṇyam |
	anupamasukhavidyāsaktasaddehanirmij-
	jinajanitajanārthas tena loko 'yam astu || 21 ||

	tattvaratnāvalokaḥ samāptaḥ. kṛtir iyaṃ paṇḍitavāgīśvarakīrtipādānām.

śrīsamāje parā yasya bhaktir niṣṭhā ca nirmalā |
tasya vāgīśvarasyeyaṃ kṛtir vimatināśinī ||
vikacakumudatārākṣīrakundānukāri
pracitam api ca puṇyaṃ yan mayā granthito 'smāt |
anupamasukhapūrṇaḥ svābhavidyopagūḍho
bhavatu nikhilalokas tena vāgīśvaraśrīḥ ||

tattvaratnāvalokavivaraṇaṃ samāptam. kṛtir iyaṃ paṇḍitācāryavāgīśvarakīrtipādānām.
