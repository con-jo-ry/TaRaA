 
 rgya gar skad du | tad ta rad na ā lo ka bya khya na | bod skad du | de kho na nyid rin po che snang ba'i rnam par bshad pa |

bcom ldan 'das gsung gi dbang phyug la phyag 'tshal lo || 



## 1 Benediction

dpe med bde ba'i ngo bo dpal gyi gnas gyur gnas 'dren pa ||  
dpe med lha mo bcu yi ngo bo rig dang rig par bcas ||  
srid pa gsum phan bde ba thob mdzad 'gyur min 'gyur ba med ||  
ji srid re ba snang bar phyag na padma rgyal gyur cig | (TaRaĀ 2)  


dpe med ces bya ba la sogs pa la | gang gis phyag na pad ma bsnams pa de ni | phyag na pad ma ste bcom ldan 'das spyan ras gzigs dbang phyug ste | de rgyal gyur cig ces bya bar sbyar ro || khyad par ci lta bu zhig dang ldan pa ce na | dpe med ces bya ba la sogs pa smos te | dpe med pa dang shin tu 
\[bdag don gyi\]
 gya nom pa nyid dang | 
\['dar ma ka ya\]
 che ba nyid dang | 
\[gzhan gyi don tu ba pa ka ya\]
 'khor ba'i mtha'i bar du gnas pa'i mtshan nyid kyi chos dang ldan pa ste | gzhan dag la med pa'i phyir ro || gang gi rang bzhin bde ba nyid kyi ngo bo dpe dang bral bar gyur pa de la de skad ces bya'o || gzhan yang khyad par ji lta bu dang zhig dang ldan zhe na | dpal ste bsod nams dang ye shes kyi tshogs kyi mtshan nyid yin la | de'i gnas ni gang gi gzhir gyur pa de la de skad ces bya'o || chos kyi sku'i ngo bo nyid kyis kun tu 'gro ba nyid yin pa'i phyir so sor nges pa'i gnas med pas na gnas med pa'o ||

yang khyad par ci lta bu zhig dang ldan ce na | dpe med te gzugs mchog tu gyur pa dang na tshod dang | sgeg pa la sogs pa'i rang bzhin dang | snying rje chen po la sogs pa dang ldan pa nyid kyis na dpe las 'das pa'o || gzugs rdo rje la sogs pa nas sgrol ma'i mthar thug pa lha mo bcu'i ngo bo rig ma'i 'khor gyis bskor ba gang la yod pa de la de skad ces bya'o || rang snang ba'i ngo bo rig pa ste shes rab dang lhan cig 'jug pa'i phyir rig dang bcas pa'o || srid pa gsum ni srid pa gsum na gnas pa'i skye bo'o || gang la phan pa ni ma 'ongs pa'i phan pa ste | sangs rgyas nyid la sogs pa dang | de la bde ba ni bde ba ste | 'khor lo bsgyur ba nyid la sogs pa'o || de thob pa ni rnyed pa ste | mngon sum du byas pa'o || de dag gi rgyu mdzad pa gang yin pa de la de skad ces bya'o || yongs su mya ngan las mi 'da' ba'i chos nyid kyi mi gnas pa'i mya ngan las 'das pa'i ngo bo nyid brnyes pas rnam pa gzhan du 'gyur ba med pa'i phyir 'gyur ba med pa yin te | de lta bu'i khyad par can gyi bcom ldan 'das rgyal bar gyur cig ces pa'o ||

dus ji srid du ce na | ci srid re bar snang ba zhes bya ba smos te | 
\[ka pa\]
 re ba'i ngo bo'i sgra ni phyogs bcu'i nam mkha'i 
\[a ka pa\]
 rang gi ngo bo'am | yang na re ba ste sems can thams cad srid pa'i longs spyod la sred pa'o || re ba snang ba ni gsal ba ste | rab tu 'jug pa | rab tu skye ba'i bar du'o || de srid bcom ldan 'das rgyal bar gyur pa ste | khyab 
\[ha ri ha ra\]
 'jug dang lha 
\[hi ran na gar ba\]
 chen po dang | tshangs pa la sogs pa thams cad las khyad par du 'phags par gyur pa zhes bya ba'i don to ||

de la dpe med bde ba'i ngo bo zhes bya ba 'dis ni rang gi don phun sum tshogs pa bstan to || dpal gyi gnas gyur ces bya ba 'dis ni | de'i thabs yin te | bsod nams dang ye shes kyi tshogs dag ni dpal gyi sgras mngon par brjod pa'i phyir ro | srid pa gsum na phan dang bde ba thob mdzad ces bya ba 'dis ni gzhan gyi don phun sum tshogs pa bstan to || dpe med lha mo bcu'i ngo bo'i rig ma dag dang rig par bcas zhes bya ba 'dis ni de'i thabs yin te | lde lta bu'i lha mo bcu dang dam pa'i sku mtshan sum cu rtsa gnyis dang | dpe byad bzang po brgyad cu'i rnam pas stong na | gzhan gyi don phun sum tshogs pa rnam pa thams cad du mdzad pa'i mthu' mam mnga' ba'i phyir ro ||

## 2 Purpose of the composition etc.

sngags kyi gzhung lugs mdzes pa'i dbang bzhi'i ngo bo dag |  
rab tu gsal ba'i sgras stong gyur pas gang gis mi shes shing ||  
du ma'i man ngag bdun gyi dbye ba'i tshogs kyis yongs 'khrugs pa ||  
de dag rnams kyi gsal bar rtogs par bya phyir 'bad pas bya || (TaRaĀ 2)  


dpal ldan sngags kyi gzhung lugs zhes bya ba'i sgras | rnal 'byor rgyud spyir brjod par byed pa yin du zin kyang | shugs kyis dpal gsang ba 'dus pa yongs su gzung bar bya ste | gzhan dag la don bzhi pa mi srid pa'i phyir ro || lhag ma ni go sla'o || slob dpon du ma'i man ngag gis yongs su dkrugs pa'i rnam par 'khrugs pa rnam par bkab pa ste | bdun gyi dbye bas zhes bya ba ni 'das pa dang | ma 'ongs pa dang | da ltar gyi slob dpon du gtogs pa'i man ngag gi tshogs yang dag par bsdus pas so || gsal bar rtogs par bya ba'i phyir | zhes bya ba ni bde bar gsal bar khong du chud par bya'o || zhes bya ba'i tha tshig go ||

## 3 Introducing the realities and goals of non-Buddhist

dpal ldan de nyid bsgrub bya'i ngo bor rig pa la ||  
mu stegs ma lus blo rnams rnam par 'khrul ||  
de las rig byed mthar ni smra ba yi ||  
skye bo rnams ni de nyid mchog ces smra || (TaRaĀ 3)  


de nyid zhes bya ba la sogs pa la | mu stegs can gang la kun nas 'khrul pa ste | rnam par 'khrul pa'i blo shes rab kyi bye brag yod pa de la de skad ces bya'o || mu stegs can de dag thams cad bdag dang bdag gir 'dzin pa'i ling tog gis blo yi dmigs khebs par gyur pas | de kho na nyid ni 'di'am | bsgrub par bya ba ni 'di'o zhes de kho na nyid dang bsgrub par bya ba de'i rang gi ngo bo gang yin pa rig cing khong du chud pa la de dag 'khrul pa'o || lhag ma ni go sla'o ||

gal te de kho na nyid dang bsgrub par bya ba dag la ni blang bar bya ba nyid du ngo bo nyid gcig pa ma yin nam | ci'i phyir de kho na nyid dang bsgrub par bya ba dbye ba bstan ce na | de ni bden pa ma yin te | de kho na nyid blang bar bya ba nyid yin yang bde ba dang sdug bsngal dang btang snyoms la sogs pa so sor snang ba'i tshogs ma lus pa la khyab par byed pa yin la | bsgrub par bya ba yang mngon par 'dod pa ma yin pa las bzlog par 'dod pa'i mtshan nyid kyis 'bras bu blang bar bya ba nyid yin yang srog chags thams cad kyis gdon mi za bar bsgrub bya ba ma yin pa las bzlog pa bsgrub par bya ba nyid du mngon par 'dod pa'i phyir nyes pa med do ||

## 4 The goals of the Vedāntavādins, Śrāvakas, and Pratyekabuddhas

de la rig byed kyi mthar smra ba'i mngon par 'dod pa'i sgrub par bya ba ni | dga' ba'i ngo bo zhes bya ba la sogs pa smos te | 

dga' ba'i ngo bo rang rig mi g-yo zhing |  
bsgrub byar 'dod pa rig byed mtha' can pa'o ||  
nyan thos rang rgyal bcas pa gzugs la sogs ||  
phung po dag dang bral ba bsgrub byar 'dod || (TaRaĀ 4)  


dga' ba'i ngo bo nyid ni rtag tu bde ba'i rang bzhin nyid yin pa'i phyir ro || rang rig pa ni gsal ba'i ngo bo nyid kyis bdag nyid rab tu snang ba nyid kyi phyir ro || mi g.yo ba zhes bya ba ni | mi rtag pa nyid kyis bskyod par mi nus pa'i phyir ro || zhi ba ni nyon mongs pa dang nye ba'i nyon mongs pas stong pa nyid du yongs su brtags pa'i phyir ro || rnam pa de lta bu bsgrub par bya ba la 'dun pa ni 'dod pa'o ||

gang nyan thos dang bcas pa'i 'jug pa'i rang rgyal ba ni bse ru lta bu ste | gcig pu rgyu ba dang | tshogs kyi spyod pa'i rang sangs rgyas dag bsgrub byar 'dod do || ci 'dra ba zhig ce na | gzugs la sogs pa'i phung po dang bral ba'o || gzugs dang tshor ba dang 'du shes dang 'du byed rnams dang | rnam par shes pa'i mtshan nyid dag gi phung po rnams ni spung ba ste | bral ba dang | rnam par chad pa dang | 'gag par gyur pa zhes bya ba'i bar du'o || 'di skad du bstan par 'gyur te | nyan thos dang rang sangs rgyas thams cad ni phung po lhag ma dang bcas pa dang | phung po lhag ma med pa'i dbye bas mya ngan las 'das pa tha dad kyang | phung po lhag ma med pa'i mya ngan las 'das pa kho na mngon sum du bya ba'i phyir bsgrub par byed par zhugs pa yin no ||

## 5 The Four Type of Goals of Adherents to the Way of Perfections

da ni pha rol tu phyin pa'i tshul du smra ba dag mngon par 'dod pa'i bsgrub par bya ba rnam pa bzhi bstan pa'i phyir | rnam pas stong pa zhes bya ba la sogs pa smos te | 

rnam pas stong pa nam mkha' zla ba'i ngo bo nyid ||  
so sor rang rig snying rje'i rang bzhin ca ||  
mdzes pa'i mtshan rnams kyis brgyan don mdzad pa ||  
sbyin la sogs pa'i rgyu mthun bde bral ba || (TaRaĀ 5)  


sbyin sogs pha rol phyin drug tshul gnas pa ||  
dka' bcas sku ni mdzes pa'i mtshan gyis brgyan ||  
sa bcur bzhugs pas yang dag longs spyod pa ||  
'gro don mdzad pa bsgrub byar rab tu smra || (TaRaĀ 6)  


### 5.1 The first kind of goal in the Way of the Perfections

rnam pa ni  sngon po dang | ser po dang | bde ba dang | sdug bsngal la sogs sna tshogs pa'i ngo bo'o || des stong pa ste 
\[rnam pa rdzun pa'i gzhung\]
 rnam pa brdzun pa'o || rnam pa med pa de nyid kyi phyir na nam mkha' lta bu'o || gang gi rang bzhin zla ba dang 'dra bar 'od gsal ba'i ngo bo nyid yin pa de la de skad ces bya'o || so so rang rig ces bya ba ni rang rig pa gcig pu'i ngo bo rig pa'o || 'dir 
\[phung po\]
 sdug bsngal dang sdug bsngal gyi rgyu 
\[mi dge bcu las dang nyon mongs\]
 dag las 'gro ba ma lus par 'don par 'dod pa'i snying rje'i rang bzhin gang yin pa de la de skad ces bya'o || 'di skad du bshad par 'gyur te || pha rol tu phyin pa nye bar ston pa'i sgras brjod par bya ba sngon po dang | ser po la sogs pa'i rnam pa sna tshogs pas stong zhing snang ba med la | dri ma med pa nam mkha' lta bur dag pa 'gro ba ma lus pa'i don byed pa'i snying rje chen po dang ldan pa so so rang gis rig pa ni bsgrub par bya ba yin te | pha rol tu phyin pa'i tshul gyi bsgrub par bya ba dang po'o |

### 5.2 The second kind of goal in the Way of the Perfections

mdzes pa 
\[rnam pa dang bcas pa\]
 yang de nyid yin la mtshan yang de nyid yin pas na || mdzad pa'i mtshan sum cu rtsa gnyis zhes bya ste | des brgyan pa'o || don te skye bo rnams kyis dgos pa mdzad pa'i ngang tshul can gyi rang bzhin gang la yod pa de ni de'i don mdzad pa'o || sbyin pa la sogs pa pha rol tu phyin pa bcu'i rgyu mthun pa de ni rab kyi mtha'i stobs nyid kyis 'dra ba'i 'bras bu'o || sdug bsngal sngar spangs pa nyid kyi phyir dang | bde ba yang mngon sum du byas pa'i gnas skabs na med pa'i phyir | btang snyoms kyi ngo bo nyid kyis bde ba nyid med pa'i ni bde bral ba'o || 'di skad du bstan par 'gyur te | mtshan sum cu rtsa gnyis 'dzin cing | dpe byad bzang po brgyad cus rnam par spras pa'i sku 'gro ba ma lus pa'i don mdzad pa | sbyin pa la sogs pa'i pha rol tu phyin pa goms par mdzad pa'i stobs kyis byung ba yang dag par rdzogs pa'i sangs rgyas kyi ngo bo nyid bde ba dang | sdug bsngal spangs pa'i btang snyoms kyi ngo bo nyid bsgrub par bya ba gnyis pa yin no ||

### 5.3 The third kind of goal in the Way of the Perfections

dga' bcas 
\[rnam bcas kyi gzhung\]
 zhes bya ba la sogs pa la | dga' ba dang lhan cig 'jug pa'i phyir de dga' ba dang bcas pa yang yin la | mdzes pa'i mtshan gyis brgyan pa'i sku yang yin pas so | yang dag longs spyod pa ni chos ston pa'i sgo nas nye bar longs spyod par gyur pa'o || su zhig gis zhe na || sa bcu'i dbang phyug rnams kyis te | sa lhag ma rnams na gnas pa'i spyod yul ma yin pa nyid kyi phyir | sa bcu pa brnyes pa spyan ras gzigs dbang phyug dang | 'jam dpal la sogs pa rnams kyis longs spyod par bya ba yin no || zhes bya ba'i bar du'o || lhag ma ni go sla'o || 'di skad du bshad par 'gyur te | gnas gtsang ma'i steng na yang dag par rdzogs pa'i sangs rgyas kyi pho brang stug po bkod pa zhes bya ba na | ji ltar bcom ldan 'das dga' ba'i ngo bo longs spyod rdzogs pa'i sku'i bdag nyid can | sprul pa'i sku'i sgo nas 'gro ba ma lus pa'i don yang dag par sgrub par mdzad pa | nyan thos dang rang sangs rgyas dang sa dgu'i dbang phyug rnams kyis kyang ma mthong ba'i sku can | sa bcu'i dbang phyug mchog tu gyur pa'i byang chub sems dpa' kho nas chos gsan pa'i sgo nas nye bar longs spyod par bya ba 'khor ba ji srid du bzhugs te | de lta bu ni bsgrub par bya ba gsum pa yin no ||

### 5.4 Four kind of goals in the Way of the Perfections

sbyin sogs yon tan ma lus yongs rdzogs pa ||  
rdzogs sangs mdzad pa ma lus mdzad nas ni ||  
gang zhig yang dag mtha' ni mngon mdzad pa ||  
'gog pa'i ngo bo bsgrub bya yang dag yod || (TaRaĀ 7)  



\[dbu ma pa'i gzhung\]
 sbyin sogs zhes bya ba la sogs pa la | yon tan du byed goms par byed pa'i phyir sbyin pa la sogs pa'i pha rol tu phyin pa nyid yon tan yin la | de dag yang dag par rdzogs pa ste | yongs su rdzogs par byas nas | gang rdzogs pa'i sangs rgyas rnams kyis nges par mdzad par bya ba ma lus pa de yang mdzad nas | yang dag mtha' ste | gang sems dang sems las byung ba 'gog pa'i bdag nyid kyi stong pa'i mtshan nyid mngon sum du mdzad pa'o || de yang bsgrub byar yod pa yin no zhes pha rol tu phyin pa'i tshul la gnas pa de dag skad du smra ba bsgrub par bya ba bzhi pa'o ||

## 6 The seven kinds of goals in the Way of Mantra

### 6.1 The first kind of goal in the Way of Mantra

da ni sngags kyi tshul du bshad pa'i bsgrub par bya ba rnam pa bdun bstan par bya ba'i phyir | nyid mtshungs 
\[a na ga badz+ra\]
 lha mo zhes bya ba la sogs pa smos te |

nyid mtshungs lha mos 'khyud cing 'gro ba yi ||  
don mdzad bde sdug nyid bral ngo bo nyid ||  
sku ni dpe byang bzang po brgyad cus brgyan ||  
rtog pa dang bral bsgrub byar rab tu 'chad || (TaRaĀ 8)  


nyid dang mtshungs pa'i lha mos 'khyud pa'i ngang tshul can gyi rang bzhin gang la mnga' ba de ni nyid mtshungs lha mos 'khyud pa can no || rtog pa dang bral ba ni rnam par rtog pa med cing rnam par rtog pa spangs pa zhes bya ba'i bar du'o || gzhan ni go sla'o || don ni 'di yin te | yang dag par 'khyud pa ste | nyid dang mtshungs pa'i lha 
\[kha\]
 mos 'khyud pa can 'gro 
\[ga\]
 ba'i don mdzad pa'i sku 
\[ka\]
 mtshan sum cu rtsa gnyis la sogs pas rnam par brgyan pa btang snyoms kyi ngo bo nyid du 'khor ba 
\[nga\]
 ji bzhugs pa mngon sum du bya ba yin zhes bya ba ni bsgrub bya dang po'o ||

### 6.2 The second kind of goal in the Way of Mantra

dang po nyid nas lha yi rnam pa dag |  
khyad par gyis stong bde ba yang dag bsgom ||  
gsal 'gyur bde chen 'gro ba'i don mdzad pa ||  
yid bzhin nor bur grags pa kha cig smra || (TaRaĀ 9)  


dang po nyid nas zhes 
\[sha ra ba\]
 bya ba la sogs pa la | rang lha'i rnam pa'i khyad par te | bdag nyid kyi 'dod pa'i lha rnams pas stong pa dang | rnam pa med pa zhes bya ba'i bar du'o || dang po nyid nas zhes bya ba ni thog ma nyid nas bshad ma thag pa'i lha'i rnam pa nyid la bltos pa med par bde ba yang dag par bsgom par bya ba bsgom pas | mngon du bya ba gsal ba ma yin pa gsal bar byas par gyur pa ni bde ba chen po zhes bya bar 'gyur ro || de yang 'gro don mdzad pa ni yid bzhin gyi nor bu dang mtshungs pa'i tshul du'o || 'di skad du bshad par 'gyur te | bshad ma thag pa'i nyid kyi sngags 
\[sa bon las lha'i sku\]
 dang phyag rgya dang lha'i rnam pa nyid spangs ste | bsgoms pas gsal por byas pa bde 
\[ka\]
 ba chen po zhes bya ba yid bzhin gyi nor 
\[kha\]
 bu bzhin du 'gro ba'i don mdzad pa | sgyu ma lta bu 'khor ba ji srid 
\[ga\]
 par bzhugs pa ni bsgrub par bya ba gnyis pa'o ||

### 6.3 The third kind of goal in the Way of Mantra

rang bdag bde ba'i ngo bo mngon byas nas ||  
phyes btang bde btsam zhig 'bras 'gyur ba'o ||  
dag pa mngon sum byed par nus med nas ||  
de phyir bdag po'i rnam pa bsgom pa yin || (TaRaĀ 10)  


rang bdag 
\[rad na a kar shan ti\]
 ces bya ba la sogs pa smos pa la | rang gi bdag po ste | rang gi 'dod pa'i lha nyid dang | bde ba'i ngo bo ni bde ba gcig pu'i rang bzhin no || mngon byas pa ni kun nas mngon du byas pa yin no || phyis lha'i rnam pa nyid yongs su btang nas bsgrub par bya ba'i 'bras bu bde ba tsam la rnam par gnas par 'gyur ro ||

mngon sum du byas nas kyang lha'i rnam pa ngo bo nyid btang bar bya ba yin pa de lta na ni | dang po nyid ci'i phyir rnam pa bsgom par byed de | bsgrub par bya ba gnyis pa bzhin du bde ba tsam nyid ci ste bsgom par mi byed ma yin nam | ngal ba don med pas ci zhig bya zhe na | dag pa zhes bya ba la sogs pa smos te | dag pa 
\[bde ba\]
 'ba' shig lha'i rnam pa dang rnam par bral'i ba'i bde ba tsam kho nas mngon sum du byed mi nus te | rnam pa dang bral ba'i bde ba mi dmigs 
\[bde ba'i ngo bo\]
 pa'i phyir ro || rgyu de'i phyir rang gi bdag po rnam par bsgom par byed pa zhes bya ba gsum pa yin no || don ni 'di yin te | lha nyid kyi rnam par dang ldan pa'i bde ba kho na rnam par bsgom par bya ba mngon sum du byas nas lha'i rnam pa nyid btang ste | bde ba 
\[kha\]
 tsam kho na sbgrub par bya ba yon tan can du 'chad do |

### 6.4 The fourth kind of goal in the Way of Mantra

sku ni nam mkha' dang mtshungs yan lag mtshan gyis brgyan ||  
dpe med bde bas gang ba nyid dang mtshungs par 'dus pa dang |  
thub pa'i dbang po 'phro bas bsams can rnams kyi don mdzad pa ||  
chad pas stong pa bsgrub bya nyid du gzhan dag rab tu smra || (TaRaĀ 11)  


sku ni zhes bya ba la sogs pa la | 
\[rang gi 'dod pa\]
 gang gi sku nim mkha' dang mtshungs pa ni 
\['ja' tshon lta bur\]
 sgyu ma dang 'dra bar dpyad mi bzod pa'o || gang gi yan lan mtshan gyis te | mtshan sum cu rtsa gnyid dang dpe byad bzang po brgyad cus spras par gyur pa'o | dpe med ces bya ba ni lhun che ba nyid dang | bar med pa nyid dang | 'khor ba ci srid par rab tu 'jug pa nyid dang | zag pa med pa nyid la sogs pa rnams kyis dpe med pa'i phyir | dpe las 'das pa'i bde bas gang ba ni | ba spu'i rtse mo'i mthar thug par yang dag par gang bar gyur pa'o || nyid dang mtshungs pa yang de lta bur gyur pas 'dus pa ste kun nas 'khyud par 'gyur pa'o || thub pa'i dbang po dpag tu med pa 'phro ba yang de lta bur gyur pa kho nas sems can thams cad kyi don mdzad pa'o || chad pas zhes bya ba ni 'gog pas sgong pa ste spangs pa'o ||

'di skad du bshad par 'gyur te | nam mkha' dang sgyu ma dang | smig rgyu dang | dri za'i khrong khyer dang | chu zla dang gzugs brnyad dang | rmi lam dang 'dra bar gcig dang | du ma dang | dngos po dang | dngos po med pa dang | gzung ba dang | 'dzin pa'i rang bzhin bral ba | thog ma dang tha ma med pa'i dngos po ma lus pa'i rang bzhin snang ba med pa dri ma med pa dpe thams cad las shin tu 'das pa | mchog tu phra zhing shin tu zab pa shes rab kyi ngo bo nyid kyis chos kyi sku'i rang bzhin yin pa dang | sku 
\[ka\]
 mtshan sum cu rtsa gnyis kyis brgyan cing dpe byad bzang po brgyad cus rnam par spras pa mchog tu sgeg cing na tshod la sogs pa dang ldan pa dang | sku nyid dang mtshungs pa'i lha 
\[kha\]
 mos 'khyud cing | gzugs rdo rje la sogs pa nas sgrol ma'i mthar thug pa'i lha mo'i tshogs kyis mtshan ma med pa'i rang gi ngo bo'i rab tu dpag tu med pas mchog tu dga' ba la nye bar longs spyod pa'i sgo nas gzugs brnyan dang 'dra bas yang dag par longs spyod pa ni snying rje'i rang bzhin rgya che ba nyid kyis longs spyod rdzogs pa'i ngo bo nyid dang | gdul bya'i skye bo mos pa sna tshogs pa yongs su smin 
\[ca\]
 par bya ba'i don du rdzu 'phrul dang cho 'phrul rnam pa du ma'i sgo nas rigs kyi nang du chud pa'i rdzogs pa'i sangs rgyas dang byang chub sems dpa'i sprul pa dpag tu med pa spro ba dang | bsdu ba mdzad pa nyid kyis na sprul pa'i sku'i bdag nyid dang | stong pa nyid dang snying rje dang tha mi dad pa'i byang chub kyi rang bzhin dri ma med pa shes rab dang thabs kyi ting nge 'dzin las yang dag par byung ba'i bde 
\[ga\]
 ba dam pas gang 'khor ba ji srid 
\[ja\]
 par bzhugs pa'i chos can | mi gnas pa'i mya ngan las 'das pa'i ngo bo dang | mar me rlung gis ma bskyod pa'i rtse mo bzhin du dri ma med pa'i rgyun gyis rtag pa nyid kyi 
\[cha\]
 'gog pas stong pa ni bsgrub par bya ba bzhi pa'o ||

### 6.5 The fifth kind of goal in the Way of Mantra

rang bdag bde ba'i ngo bo mngon byas nas ||  
btang snyoms ngo bo ye shes tsam 'bras bu ||  
'khor ba srid zhugs sems can don mdzad pa ||  
yid bzhin nor grags gcig tu zhi gyur pa'o || (TaRaĀ 12)  


rang bdag ces bya ba la 
\[zla grags\]
 rang gi bdag po mngon sum du byas nas phyis btang ste | btang snyoms kyi ngo bo gang yin pa'i ye shes de tsam zhig bsgrub byar 'gyur ro || gzhan ni rtogs par sla'o || 'di skad du bshad par 'gyur te | dkyil 'khor gyi 'khor lo'i ngo bo mngon sum du byas nas phyis de bkag cing btang snyoms kyi ye shes tsam du 'gyur ba ni bsgrub par bya ba lnga pa'o ||

### 6.6 The sixth kind of goal in the Way of Mantra

dkyil 'khor bde gang mngon sum byas nas ni ||  
phyis ni de rang 'dod pas nges ldog pa ||  
sems can don yang yod de 'dir med min ||  
gang phyir nges par ldog pas rab tu byung || (TaRaĀ 13)  


dkyil 'khor zhes bya ba la sogs pa la | dkyil 'khor bde ba'i rang bzhin can mngon sum du byas nas | de rang gi 'dod pa las nges par ldog pa ni 'gog pa'o || 

gal te mgun sum du byas nas kyang phyis rang gi 'dod pas 'gog par bya ba yin na ni | de'i tshe yun ring por goms par byas pa'i snying rje med par 'gyur ba ma yin nam | de yang med pa'i phyir sems can gyi don med par 'gyur zhes dogs pa la | sems can don yang yod de 'dir med min zhes bya ba smos te | phyogs 'di la sems can gyi don byed pa med pa ma yin te | gang gi phyir 'gags pa'i 'khor lo las snying rje'i rang bzhin can sems can gyi don tu rab tu 'byung ba yod pa yin no ||

de ni 'di skad du bstan te | bde bas yang dag par gang ba'i 'khor lo mngon sum du byas nas dus ji srid 'dod par rnam par gnas te phyis de rnam pa thams cad du mar me bzhin du 'gog pa yin no || yang gang gi tshe sems can gyi don mngon par 'dod par 'gyur na | de tshe 'gag pa nyid las 'khor lo'i khyad par 'byung zhing sems can gyi don mdzad pa'am | 'khor lo'i khyad par 'byung ba yang | ring du 'gags pa'i 'khor lo kho na las skal ba ji lta ba bzhin du gdul bya rnams kyis mngon par 'dod pa rnyed par 'gyur ro zhes bya ba ni drug pa'o ||

### 6.7 The seventh kind of goal in the Way of Mantra

de rnams las 'dod ngo bo gsal byas la ||  
phyir ni 'gog pas 'bras bu kha cig smra ||  
gang phyir 'gog pa'i ngo bo tha dad min ||  
de phyir tha dad phyogs kyi'am tha dad med || (TaRaĀ 14)  


de rnams las zhes bya ba la sogs pa smos pa la | phyogs drug po rnams kyi nang nas 'bras bu bsgrub bya gang kho na mngon par 'dod pa de kho na nyid mngon sum du byas shing | de'i 'og tu rnam pa thams cad du mar me bzhin du 'gog pa dus gzhan na sems can gyi don la sogs pas stong pa mngon sum du bya ba yin no ||

phyogs drug gi dbye bas 'gog pa yang drug kho nar 'gyur ba ma yin nam | 'gog pa de ji ltar na gcig kho nar 'gyur zhes dogs pa la | gang phyir zhes bya ba la sogs pa smos te | tha mi dad pa'i ngo bo gang yin pa de la de skad ces bya ste | phyogs drug gis mtshan nyid kyi dbye bas kyang 'gog pa rnams la tha dad pa yod pa ma yin te | 'gog pa ni dngos po med pa'i ngo bo nyid du gcig cing mtshungs pa nyid kyi phyir ro || don ni 'di yin te | phyogs gzhan zhig mngon sum du byas nas | de'i 'og tu de'i rgyun chad pa'i ngo bo 'gog pa ni bsgrub par bya ba bdun pa'o ||

## 7 Mistaken views regarding the fourth intiation

### 7.1 The first mistaken view

shes rab ye shes phyis ni byang chub sems ||  
ro myang dbang bzhir 'chad pa de mchog min ||  
gang phyir bsgom sogs kun stsol don med pa ||  
thob 'gyur de 'bras rab tu mi rung phyir || (TaRaĀ 15)  


shes rab ye shes zhes bya ba la sogs pa la | shes rab dang ye shes te | dbang bskur ba'i bye brag go || phyis te rdzogs pa'i dus kyi byang chub gang zhe na | sems te bdud rtsi'i ngo bo lces kun nas blang ba gang yin pa de ni bzhi pa ste | dbang bskur ba bzhi par 'ga' zhig smra ba de ni mchog ma yin pa dang | dman pa dang shin tu smad pa zhes bya ba'i bar du'o || ci'i phyir mchog min zhe na | gang phyir sngags dang phyag rgya dang lha nyid la sogs pa'i rnam pa bsgom pa la 'bad pa dang | gzhan yang de bzhin gshegs pas gsungs pa'i bsgrub pa'i mtshan nyid don med pa thob par 'gyur ro || gang las zhe na | de 'bras bu ste | bsgom pas bsgrub par bya ba'i 'bras bu 
\[thob pa yin na\]
 byang chub kyi sems kyi ro myang ba'i dus nyid na rab tu grub pa nyid dang | thob pa nyid dang | 'bras bu khyad par can med pa'i phyir zhes bya ba'i bar du'o ||

### 7.2 The second mistaken view

shes rab ye shes phyir ni dga' ba'i ro ||  
myong rnyed dbang bskur bzhir smra de dman te ||  
gang phyir bsgom sogs kun la rab tu stsol ||  
sangs rgyas kyis gsungs 'bras med rab thal 'gyur || (TaRaĀ 16)  


shes rab ces bya ba la sogs pa la | shes rab ye shes las dus phyis 
\[phyis gzhan las\]
 ji lta ba bzhin du rnyed pa'i dga' ba ste | bud med gang yin pa de dang reg pa'i sgo nas ro myong ba'i dbang bskur ba gang yin pa de ni dman pa'o || lhag ma'i don ni rtogs par zad do ||

de la de ltar de bzhin bzhi pa yang zhes bya ba bshad pa la | gsum pa shes rab ye shes las ltos nas bzhi pa zhes bya'o || de ltar zhes bya ba ni de'i sgras shes rab ye shes de nyid kyi ngo bo de mtshon par byed pa yin no || yang zhes bya ba ni yang gi sgras de la khyad par du gyur pa yin la | khyad par yang zag pa med pa shin tu rgyas pa nyid rgyun mi chad par skye ba nyid kyi mtshan nyid do || de bzhin zhes bya ba ni de bzhin gyi sgras de dang 'dra ba nyid du bstan pa yin la | de dang 'dra ba nyid kyang ci 'dra ba'i shes rab dang ldan pa'i tshogs pa las | shes rab ye shes ci 'dra ba skye ba bzhin du | phyis kyang de dang 'dra ba'i tshogs pa las kyang de dang 'dra ba 
\[brtson 'grus bar ma chad rgyun ma chad\]
 bskyed kyi gzhan du ma yin no zhes bya ba ni | de bzhin gyi sgra'i don yin no ||

'dir mtshon par bya ba dang mtshon par byed pa'i dngos pos don khong du chud par bya ba yin te | 'dis mtshon par byed pas na mtshon byed ste | nyams su myong bar gyur pa'i shes rab ye shes so || rtogs par ma gyur pa ni mtshon byed nyad du mi 'thad pa'i phyir dang | khyad par 
\[dpe\]
 ma bzung bar khyad par 
\[don\]
 gyi gzhi rtogs par mi 'gyur ba'o || zhes bya ba'i rigs pas 'dis mtshon par byed shes par byed | khong du chud par byed bsgrub par byed pas na 
\[mtshon par\]
 bya ba bsgom pas mngon sum du gyur pa ni bzhi pa'o ||

### 7.4 The third mistaken view

'dir 'ga' 
\[gzhan dag na re\]
 zhig bzhi pa ni yang dag par ma yin no zhe na 
\[rgol\]
 | 
\[lan\]
 de lta na de ma yin pa gzhan de ltar de bzhin bzhi pa yang zhes bya ba der bzhi pa 
\[rgyud phyi ma\]
 zhes bya ba'i tshig bcom ldan 'das kyis gsungs pa 
\[lung gyis bsal ba\]
 yod pa ma yin nam | de ci ltar med ces brjod | bden te | bcom ldan 'das kyis man ngag bsrung ba'i phyir dang | sems can mgo rmongs par bya ba'i phyir gsum pa kho na la bzhi pa'i sgras gsungs pa yin gyi | gzhan du na de ltar de bzhin bzhi pa yang zhes gsungs par mi 
\[rgol\]
 'gyur ro ||

de ni shin tu 
\[lan\]
 'brel pa med pa yin te | 
\[bdun dang de ltar gsum\]
 tshad mas grub pa bzhi pa gong du bstan pa'i phyir dang | bstan par bya ba bzhi pa nyid yin pa'i phyir ro || gzhan dag bsgrub pa chen po 
\[bsnyen bsgrub yan lag bzhi las\]
 bzhi pa yin zhes bya ba la sogs pa'i bzhi zhes pa'i tshig yod pa gang yin pa de nyid 'dir rnam par bkrol ba'i phyir gsungs pa yin gyi | bzhi pa zhes bya ba'i dbang bskur gyi khyad par yang yod pa ni ma yin no zhe'o || de'i 'dod pa 
\[ma hA mu tra\]
 de nyid ltar na 'di la 'bad pa'i phyir bsgom pa don med pa'i nyes par 'gyur ro || 'bras bu dang 
\[lha'i sku dang bde ba dang\]
 bcas pa khas len na yang bzhi pa 
\[tshig la mi mthun don la mthun\]
 grub pa yin no ||

### 7.5 Investigation of the target

de la mtshon par byed pa shes rab ye shes nyid ni khong du chud la 
\[dpe\]
 mtshon par bya ba 
\[don\]
 la thams cad rmongs par 'gyur bas de rnam par dpyad par bya ste | mtshon par bya ba 
\[don\]
 yang srid na | don gyi ngo bo zhig gam 
\[yul la\]
 shes pa'i ngo bo zhig tu 'gyur grang na | de la don gyi ngo bo nyid ni ma yin te | 
\[gcig dang du ma dang bral bas\]
 don nyid med pa'i phyir dang | gcig dang du ma'i rang bzhin dang bral ba'i tshad mas de bsal ba nyid kyi phyir ro | sngags kyi tshul la yang rnam par shes par 
\[sems tsam du\]
 smra ba dang | dbu ma pa'i 'dod gzhung gtso bo nyid yin pa'i phyir | shes pa'i ngo bo nyid du 'gyur grang na | shes pa yang rnam pa dang bcas pa zhig gam | rnam pa med pa zhig tu 'gyur | rnam pa dang bcas pa la yang shes pa gnyis med pa'i ngo bo'am | du ma'i ngo bo zhig tu 'gyur zhes rnam par brtag par bya ba yin no ||

#### 7.5.1 Refutation of consciousness with \emph{ākāra}s

de la rnam med par smra ba dag ni rnam par shes pa rnam pa dang bcas pa ni thams cad du yod pa ma yin te | nam ka'i me tog dang 'dra'o zhes smra'o || mngon sum la sngon po dang | ser po dang | dkar po la sogs pa dang | bum pa dang | snam bu dang | shing rta la sogs pa'i ngo bor rnam pa rnams snang ba ma yin nam || don 
\[rnam pa\]
 de dag kyang med pa'i phyir shes pa'i ngo bo nyid yin na | de ji ltar rnam pa dang bcas pa ma yin zhe na | bden te rnam pa rnams snang ba nyid ni yin mod kyi 'on kyang brdzun pa'i ngo bor yang brdzun pa'i ngo bo nyid du gcig dang du ma dang bral ba'i tshad ma'i mtshan nyid kyis rab tu 'grub po || tshad ma'i ngo bo de yang 
\[dbu ma de kho na nyid la 'jug pa\]
 gzhan dag tu bshad pa nyid kyis 'dir ma spros so | brdzun pa nyid du grub pas kyang | sgyu ma'i rang bzhin dang 'dra bar rnam par 'khrul pa'i rang bzhin du rab tu ston la | 'khrul pa ldog pas kyang shel sgong dag pa lta bu rnam pa med pa kho na don dam par grub par 'gyur ro || de bas na rnam pa dang bcas pa'i rnam par shes pa ni shes pa gnyis med pa'i ngo bo'am | du ma'i ngo bor yod do zhes pa'i rtog pa gnyis bsal ba yin no ||

#### 7.5.2 Establishing consciousness without \emph{ākāra}s

rnam pa med pa'i shes pa yang dmigs pa'i rig byar gyur pa'i rmi lam na yang mi dmigs pa ma yin nam | de ji ltar na don dam par yod par grub pa zhes bya | 'on te shes pa'i nang na bde ba la sogs pa'i rnam pa yongs su bsal ba'i ngo bo rnam pa med par rig pa kho na yin la | sngon po la sogs pa'i rnam pa yang brdzun par snang ba yin no || gzhan du de dag 
\[sems\]
 bden pa nyid yin na ni | rnam pa thams cad 
\[rnam pa yang\]
 bden par gyur la | de ltar yang bzung ba dang 'dzin pa'i dngos po la sogs pa'i yang bden par 'gyur ro || snang ba bden pa nyid du 'gyur ba de bas na de dag thams cad kyang grol ba nyid du thal bar 'gyur te | cung zhig dang log pa'i rnam par 'khrul pa'i ngo bo mi snang ba'i phyir ro || de skad du yang dang 
yang dag nyid la yang dag lta ||   
yang dag mthong na rnam par grol   

 zhes gsungs so || de'i phyir mi 'dod du zin kyang sngon po la sogs pa'i rnam pa brdzun pa nyid du blta bar bya'o || bde ba la sogs pa'i rnam pa brdzun pa bden par dmigs pa yin na | de ci ltar na dmigs pa ma yin zhe na |

bde ba la sogs pa'i rnam pa yang rnam pa dang bcas pa'i shes pa kho na la dmigs pa yin te | bde ba la sogs pa'i rnam pa'i rang bzhin nyid yin pa'i phyir ro || bde ba la sogs pa'i rnam pas stong pa'i rnam par shes pa ni rmi lam na yang rig pa med pa ma yin nam | 'on te 'khrul pa ma lus pa dang bral ba'i sa brgyad pa la dmigs pa'i rig byar 'gyur ro zhe na | 'di la yang mna' dor ba ma yin pa'i bsgrub par byed pa'i tshad ma | ni yod pa ma yin pas | de ni bden pa ma yin te | bsam pa yongs su mi shes pa'i phyir dang | bde la sogs pa nyid sngon po la sogs pa'i rnam pa dang bral ba'i rnam par shes pa la rnam pa med pa nyid du 'dod pa nyid kyi phyir | 'on te de yang da ltar nyid na rang rig pa'i 
\[gcig du ma'i\]
 tshad mas grub pa srog chags thams cad la yod pa yin na | ji ltar dmigs par ma gyur zhe na |

#### 7.5.3 Establishing the Madhyamaka position

de yang gcig dang du ma dang bral ba'i phyir brdzun pa nyid dang 'khrul pa tsam yin te | gcig dang du ma'i rang bzhin dang bral ba nyid kyis | rnam pa dang bcas pa pa dang rnam pa med pa'i shes pa la khyab pa nyid kyi phyir ro ||

gal te rigs pa 'dis rnam pa dang bcas pa dang rnam pa med pa'i shes pa ma lus pa brdzun par rab tu bsgrub pas cung zhig kyang don dam pa'i dngos po de kho na nyid du yang med pa ma yin nam 
\[yin\]
 | de ji ltar na mtshon par bya ba'i rang bzhin du tshad mas nye bar mtshon par bya zhe na | nyes pa med de | dbu ma pa 'dod pa'i tshad mas brdzun pa nyid du grub kyang | gcig dang du ma'i rang bzhin dang bral ba chos can gyi ngo bo snang ba sgyu ma lta bu ma bkag pa'i phyir ro || brdzun du snang ba de nyid la mtshon par bya ba dang | mtshon par byed pa dang | 'khor ba dang mya ngan las 'das pa dang | dkyil 'khor gyi 'khor lo la sogs pa bsgoms pas 'gro ba ma lus pa'i don byed pa la sogs pa | gnod pa med pa rnam par gzhag pa grub pa yin no || de skad du yang 
sangs rgyas dang rdo rje sems dpa' nyid kyang |  
kun rdzob nyid du rab tu bsgrub  

 ces gsungs pas so ||

'on te dngos po skyes pa thams cad brdzun pa'i ngo bo nyid kyis snying po med pa ma yin nam | de'i tshe ci'i phyir dkyil 'khor gyi 'khor lo la sogs pa bsgom pa'i 'bad pa byed ce na | de ni bden pa ma yin te | 
log par sgro 'dogs spang ba'i phyir ||  
grol ba po ni med dang brtson ||  

 zhes bya ba'i tshig gis | ji ltar yang rnam par dpyad na yang dag pa'i dngos po'i ngo bo nyid med pa | de lta na yang bdag bde bar gyur cig sdug bsngal bar ma gyur cig ces pa'i sred pa srog chags ma lus pa la yod do || 'di ltar dge ba dang | mi dge pa'i rmi lam log pa nyid du mtshungs kyang | dge ba'i rmi lam mthong bas yid bde bar 'gyur la | mi dge ba'i rmi lam mthong ba las ni yid mi bde bar 'gyur te | de bsal ba'i phyir dam pa'i chos klog pa dang | sngags zlos pa la sogs pa la rab tu 'jug par 'gyur ro || de bzhin du brdzun pa nyid du khyad med kyang | sdug bsngal la sogs pa rang bzhin gyi rnam par rtog pa spang ba'i phyir dang yang dag par rdzogs pa'i byang chub kyi mtshan nyid 'bras bu thob par bya ba'i phyir rtog pa dang ldan pa'i don du gnyer ba rnams rab tu 'jug par 'gyur ro ||

## 8 Evaulating the seven types of goals

gal te gang gi don du 
\[bzhi pa bshad pa'i bshad pa'i dus\]
 'di brtsams pa'i || de'i don 
\[bzhi pa\]
 ni nyams par 'gyur || 'di ltar mtshan gzhi dang mtshan nyid 
\[bzhi pa\]
 dpyad pa'i skabs la bab na | de yang gtam gzhan du thal bas brjed pa'i phyir | gang du song ba mi shes so zhe na |

de bdun du dbye bas byas pa nyid ma yin nam |

bden te bu ram dang dar ba'i tshul gyis de ltar ni mi shes so || de las snying po dang snying po ma yin pa gang yin zhe na | 

smras pa | 

### 8.1 The problem of with the first

sngags kyi tshul la brjod pa'i 
\[longs spyod rdzogs pa'i\]
 rim pa med pa'i phyir 
\[bdun mi tshad\]
 dang | snyoms par 'jug pa sgom pa don med pa'i phyir 
\[bde ba med pas gsum dang bdun\]
 rig pa med pa'i phyir dang snying po med pa'i 
\[bde ba\]
 nyid de | 'di ltar tshogs pa dang tshogs pa can la 'bras bu gang yin pa de gdon mi za ba nyid yin no || gzhan du na 
\[rdo rje dang padma dang lha'i nga rgyal tshogs pa las\]
 tshogs pa dang tshogs can nyid du 
\[lus bde ba\]
 de mi 'gyur ro || 
\[bzhi pa\]
 mngon sum du byas pa'i gnas skabs na tshogs pa dang tshogs pa can de yod pa | des na de gdon mi za bar 'gyur ro || de ltar gyur pa dang po nyams pa yin no ||

### 8.2 The problem of with the second

sku la sogs pa'i rnam pas stong 
\[longs spyod rdzogs snying rje rgyun bde ba chen po zag pa med\]
 pa'i bde ba'i ngo bo 'ba' shig mi dmigs pas | gnyis pa bden 
\[pa\]
 nyid ma yin te | 'di ltar mtshan mas 
\[de ltar de bzhi pa yang\]
 rnam par 
\[bdun\]
 nges pa nyid rtog pa dang ldan pas | bsgom par bya ba yin gyi | gang yang rung ba ni ma 
\[drug\]
 ma yin no || tshad mas grub pa'i ngo bo thams cad du dmigs la de nyid skye bo thams cad kyis 'dod par bya ba nyid du snang ngo || de bas na gcig pu 
\[bzhi pa\]
 ma dmigs pa'i phyir dang | 'dod pa med pa'i phyir dang | 'khor lo'i rnam pa'i rang bzhin ma dmigs pa'i phyir dang | mngon du byed pa mi nus pa'i phyir dang | 'bad pa 
\[lha'i sku bde ba\]
 nyid mtshungs pa'i phyir gnyis pa rnam par rtog pa tsam yin no ||

### 8.3 The problem of with the third

gnod par byed pa med pa'i yang dag ba'i don gyi rang bzhin nyid kyis rang dbang du gyur pa dor bar mi nus pa nyid kyi phyir dang | ldan pa'i ngo bo la bye 
\[lha'i sku bde ba\]
 brag med pa'i phyir dang | dgos pa med pa'i phyir gsum pa dge ba ma yin te | 
\[bzhi pa la\]
 'di ltar lhan cig dmigs nas de'i bdag nyid grub pa las | gcig yongs su dor na gzhan yang gdon mi 
\[gnyis pa dang\]
 za bar yongs 
\[bde ba\]
 su spangs pa'am | yang na 'ga' zhig kyang ma yin no ||

### 8.4 The problem of with the fourth


\[bzhi pa\]
 spros pa nyid kyis 'bad pa mangs pa nyid kyi phyir dang | rnam par dpyad mi bzod pa nyid kyis 'khrul pa'i ngo bo nyid yin pas don dam pa'i ngo bo nyid ma yin pa'i phyir | gsum pa'i mtha' ma'i phyogs kyang legs pa ma yin no zhe na | de la 'ga' zhig rigs pa brjod par byed de | spros pa'i 
\[bskyed pa'i rim pa'i spro bsdu\]
 ngo bo nyid du gyur kyang phra mo dang thig le la sogs pa yang dang yang du bsgom pa na | yang ji srid mngon sum du gyur pa de srid du 'bad pas yang dang yang du bsgom pa'i phyir thams cad du bsgom par bya 
\[thig le dang phra mo\]
 ba'i dngos po yod do || de la 'dir gal te 'bad pas 'jigs na ni || cung zhig dang 
\[thig le\]
 bsgom par mi bya'o ||

spros pa nyid kyis ngo bo nyid yin pa'i phyir ro zhe na | spros pa dang 
\['khor lo'i rnam pa 'khor lo'i rnam pa\]
 spros pa med pa 
\[thig le dang phra mo\]
 dag bsgom pa'i gnas skabs na khyad par ci zhig yod | 'on te spros pa med pa myur du brtan por gyur pa 
\[khyad par\]
 'di yin no zhe na | dmigs pa gang kho na la sems yun ring por rgyun mi chad par yang dang yang du gtad pas de nyid brtan por 'gyur zhes bya ba ni lung yin no || 'di la rigs pa yang yod de | 'di skad du 
de'i phyir 
\[de nyid\]
 yang dag min 
\[bskyed\]
 ||  
gang gang shin tu goms pa las ||  
bsgom pa'i stobs ni rdzogs pa na ||  
de gsal mi rtog blo'i 'bras bu ||  

 zhes gsungs so || 
'dir thag mi ring ba na 
\[rang sems\]
 gnas pa yang |  
e ma'o rmongs nyid e ma'o snyom las can ||  
e ma'o mdzes pa'i don la rgyab kyis phyogs ||  
rang sems tsam dang 'brel pa'i 
\[rang sems rtogs na\]
 sangs rgyas nyid ||  
rang 
\[don\]
 mi gnas kyang gang zhig 
\[sems la\]
 rten mi byed ||  

 ces gsungs pa ma yin nam | de bas na 'di la khyad par med do ||

'khrul pa'i ngo bo nyid kyis don dam pa ma yin pa nyid do zhes na | thams cad du bsgom pa'i yul gyi dngos po ni | 'khrul pa yin pas cung zhig kyang bsgom par bya ba med par 'gyur la | de bas na rnam pa thams cad du thar pa'i lam bsgom pa la don med par 'gyur ro || 'khrul pa'i ngo bo la yang sgyu ma lta bu'i rnam par zhugs pas | spros pa med pa'i sgom par 'gyur ba la skyon yod pa ma yin no zhe na | spros pa de la sgyu ma'i rnam par zhugs pa mtshungs pas de la yang de skyon gyi skabs ci zhig yod | de bas na don du gnyer bas spros pa'am | spros pa med pa yang rung | gang kho na 'dod pa'i tshad ma dang ldan pa 'am | gcig shos de nyid la le lo spangs nas phyag rgya chen po don du gnyer bas sgom par bya ste | shin tu thal bas chog go ||

de la snying po dang gcig shos kyi rnam par dbye ba yang | 
\[yan lag bdun pa nas\]
 bla ma mnyes par byed pa rnams kyis shes pa yin no ||

### 8.5 The problem of with the fifth

gsum pa'i phyogs la bshad pa'i nyes pa yod pa dang | dgos pa med pa'i phyir dang | gsang sngags kyi tshul gyi rim pa med pa'i phyir lnga pa skyon dang bral ba ma yin no ||

sngar mngon sum du byas pa'i phyir sngags kyi tshul la rab tu sbyor ba yod pa ma yin nam | de ci'i phyir de la med ce na bden te | bsgrub par bya ba 'bras bu mngon du gyur pa'i gnas skabs na de yang rim pa 'di la med pa dang | mngon sum du gyur pa yongs su btang ba la dgos pa yang ma mthong ba'i phyir ro ||

### 8.6 The problem of with the sixth

rang gi 'dod pa bzlog mi nus pa'i phyir dang | dgos pa med pa'i phyir dang | sems can gyi don med pa'i phyir lnga pa'i mtha'i rab tu dbye ba rtog pa'i dri mas stong pa ma yin te | 'di ltar 'ga' zhig ldog pa ni rgyu ldog pa'am | khyab par byed pa ldog par 'gyur na | de la mngon sum du byas pa'i dkyil 'khor gyi 'khor lo ldog par byed pa ni | rgyu'am khyab par byed pa logs pas yang ma yin no | rang gi 'gog par yang mi nus pa ni mi mthun pa med pa'i phyir te | sdug bsngal la sogs pa 'gog par 'dod pa na yang sdug bsngal la sogs pa la 'jug pa mthong ba'i phyir ro ||

stong pa nyid kyis ldog par byed pa yod ma yin nam | 'di ltar shing gi phung po la me rab tu 'bar bas shing ma lus pa thal bar byas nas | de'i 'og tu bdag nyid kyang 
\[me rang\]
 rang gi ngang kho nas ldog par 'gyur ba de ltar dkyil 'khor gyi 'khor lo stong pa nyid kyi ye shes kyi me rab tu 'bar bas mngon sum du byas nas kyang | dkyil 'khor gyi 'khor lo ma lus par ldog par byed la | bdag nyid kyang rang gi ngang gis ldog par 'gyur ro zhe na | de ni bden pa ma yin te | dpe la skyon yod pa'i phyir ro || 'di ltar de la shing 'gyur bar byed pa'i rgyur gyur pa'i me ni shing 'gyur ba yang dag par skyed pa nyid kyis | shing 'gyur bar byed pa ni me yin no zhes 'jig rten pa rnams sems la | 'dir ni stong pa nyid ni dkyil 'khor gyi 'khor lo 'gyur bar byed pa'i rgyu ma yin na | de'i phyir de ldog par byed pa yin | stong pa nyid la rang gi ngang gis ldog go zhes kyang smra bar bya ba ma yin no ||

rgyur mi 'gyur du chug na stong pa nyid khyab par byed pa ni 'gyur ba ma yin nam | khyab par byed pa shing ldog pas khyab par bya ba shing sha pa ldog pa bzhin du ldog par 'gyur ro zhe na | de yang snying po ma yin te 'di ltar shes bya'i dkyil 'khor thams cad la khyab par byed pa de kho na nyid kyi stong pa nyid de la ldog pa yang yod pa ma yin no || gal te 'gyur na yang dag par rdzogs pa'i byang chub mngon sum du byed pa las dus snga ma'am | de ma thag tu sangs rgyas bcom ldan 'das ldog par 'gyur na | de lta ni ma yin te | yang dag par rdzogs pa'i sangs rgyas su gyur nas kyang thugs rjes dus ji srid cig gi gnas skabs nyid kyis zhal gyis bzhes pa'i phyir 'gyur ba yang ma yin no ||

'on kyang stong pa nyid kyang ye shes kyi ngo bo yin la | 'khor lo yang ye shes kyi ngo bo nyid yin no || stong pa nyid kyi ye shes skyes pas 'khor lo'i ye shes ni ldog na | stong pa nyid kyi ye shes gang gis ldog par byed | de nyid 
\[rang gi ngang\]
 kyis ldog pa yang 'gal ba med pa'i phyir dang | rgyu 'am khyab par byed pa med pa las 
\[ngang gis\]
 med pa bas na | stong pa nyid kyi ye shes la ldog pa med do || dkyil 'khor gyi 'khor lo la yang stong pa nyid kyis ldog go zhes bya ba yang ma yin te | stong pa nyid kyis ldog par byed pa ma yin pa la |

stong pa nyid kyis ldog par byed pa yin zhes su zhig smra | 'on kyang ldog par byed pa gang yin pa de ni bla ma'i man ngag las shes so zhes zer ba 'di yang snying po ma yin te | bla ma'i man ngag las kyang stong pa nyid kyis ldog par byed pa ma yin ldog pa'i tshad ma cung zhig kyang yod pa ma yin pas so sor skad cig ma'i 'jigs pa dang | skad cig gis nyams pa'i ngo bos dngos po thams cad la khyab pa'i tshe rgyud kyi rgyun ldog par byed pa ni ma yin no || de'i phyir rang gi 'dod pas mi 'gyur te | ldog pa'i snying po med pa yang rtog pa dang ldan pa rnams la dgos pa yod pa ma yin no || de skad du yang 
sems can rnams ni grol gyur 
\[don bya\]
 la ||  
rab dga' rgya mtsho 
\['khor ba mya ngan 'das pa\]
 gang yin de ||  
de nyid kyis rdzogs 
\[mi gnas pa'i mya ngan 'das\]
 ma yin nam ||  
thar pa ro bral 
\[lhag med\]
 ci zhig dgos ||  

 zhes gsungs so ||

sems can don yang ldog pa la med do || nam ka dang nam ka'i me tog la nam yang don gyi bya ba cung zhig kyang mi srid do || yun ring por 'gags kyang dngos po med pa'i ngo bo 'das pa'i 'khor lo las sems can gyi don 'byung bar 'gyur ro zhes bya ba yang snying po ma yin te | yun ring por lon pa'i khyim bya shi ba'i sgra sgrogs par thal ba'i phyir ro ||

'on te rnal 'byor pa'i byin gyis brlabs kyis nam mkha' las kyang don byed pa srid pa ma yin nam zhe na | rnal 'byor pa'i byin gyi brlabs nyid sems kyi ngo bo nyid kyis don byed pa yin la | nam mkha' ni ma yin te | de'i ngo bo nyid ma yin pa'i phyir ro ||

'on te dkyil 'khor gyi 'khor lo 'gags pas las sems can don byed pa'i dus na yang 'byung zhing | de las don byed par 'gyur ba ma yin nam | de bas yang 'gog cing yang skye bar 'gyur ro zhe na | de ni bden pa ma yin te | ji ltar sems can gyi don byed pa de las 'byung ba med pa de bzhin du 'khor lo yang de las mi srid do || 'gags pa las sems can don yang 'byung ba la yang dgos pa cung zad yod pa ma yin te | shin tu spros pas chog go ||

### 8.7 The problem of with the seventh

drug pa'i phyogs la bshad pa'i skyon gyi tshogs bdun pa la yang yod pas | btags pa la 'thag pa mi bya'o || drug pa dang bdun pa mtshungs pa nyid kyi phyir de las bdun pa khyad par ci yod ce na | khyad par yod de snga ma'i gnas skabs su 'khor lo'i rnam pa nyid nges par byas nas | yang rang gi 'dod pas 'gog cing rang gi 'dod pas skyed par byed pa'i phyir la | bdun pa la yang med pa de bas na mtshungs pa dang tha mi dad pa ma yin par bstan to ||

## 9 The nature of the fourth initiation

rdo rje'i sa bon dri med dga' 'bab pa ||  
dag pa'i chu skyes yang dag myu gu 'byung rgyas shing ||  
bzhi pa'i 'bru ni yongs gsal smin 'gyur ba'i ||  
bzhi pa dag ni mkhas pa rnams la sbas || (TaRaĀ 17)  


rdo rje'i sa bon zhes bya ba la sogs pa la de dag ni bla ma'i man ngag las shes par bya'o ||

## 10 Other false goals and realities

gsal byed bdud rtsi lnga dang thig le zla ba dang |  
smin dbus thig le las byung dkyil 'khor dang ||  
rlung gi rang bzhin lce'u chung sogs de nyid ||  
ngo bo min pa bdag nyid kyis rtag tu || (TaRaĀ 18)  


gsal byed lnga zhes bya ba la sogs pa la smos pa la | gsal byed lnga'i sgra ni | ba glang dang | khyi dang | glang po dang | rta dang | mi'i mtshan nyid do || bdud rtsi lnga'i sgra ni | be 
\['bhe sta phyi\]
 dang | mu 
\[tra chu\]
 dang | mang 
\['ad sha\]
 dang | ra dang 
\[ka ra khrag\]
 shu'i mtshan nyid do || rtag tu bsten pa kho na bsgrub byar sems so || thig le zhes bya ba ni | snying kar zla ba la gnas pa'i thig le 'od 'phro bar gyur pa de kho na nyid bsgrub bya yin no zhes sems ca nas rnam par bsgom par byed do || zla ba zhes bya ba ni snying ka'i gnas su zla ba'i bzhi dum bu'am zla ba phyed pa'am | zla ba rgyas pa snying kar padma la gnas pa 'ga' zhig rnam par sgom par byed do ||

smin dbus thig le las byung dkyil 'khor zhes bya ba ni | smin ma'i dbus te mdzod spu'i gnas su thig le rnam par sgom par bya'o || thig le de las byung ba'i dkyil 'khor ni rlung 
\[g.yon dang\]
 dang chu 
\[dal ba\]
 dang dbang chen 
\[gnyi ga\]
 gyi dkyil 'khor dang 
\[kha dog mthun par |\]
 me'i mtshan 
\[g.ya'\]
 nyid do || 'di skad du bshad par 'gyur te | kha dang rna ba dang sna dang mig lag pa'i sor mos bkab la smin ma'i dbus su thig le blta bar bya'o || de yang gsal por gyur pa'i gnas skabs su dge ba dang | mi dge ba'i ltas yang dag par ston par byed pa dbang chen gyi la sogs pa'i dkyil 'khor rab tu skyed pa'i thig le de la yang de kho na nyid du sems so ||

rlung gi rang bzhin zhes bya ba ni pu ra 
\['gengs byed\]
 ka dang | kum bha 
\['dzin byed\]
 ka dang | re tsa 
\['byin byed\]
 ka dang | rab tu zhi ba'i mtshan 
\[tha ma sangs\]
 nyid dang | dbugs dbyung rngub la sogs pa'i mtshan nyid yin no || 'di skad du bshad pa yin te | de la 'di ltar shi ba dang grangs can la sogs pas bstan pa'i rlung gi rang bzhin shes par byas nas | dbugs 'gag pa'i sgom pa brtan por byas nas nam kha' la rgyu bas 'ong ba dang | gzhan gyi grong la 'jug pa dang | grol ba'i bar mngon sum du byed par 'gyur ro || zhes bya ba ni rlung gi de kho na nyid du smra ba rnams kyi'o ||

lce'u chung zhes bya ba ni | mid pa'i phyogs lce'i phugs kyi steng na glang po che'i sna'i rnam pa lta bu kha 'og tu ltas pa nye ba'i lce'i ming can lce'u chung yod do || de yang nus pa'i rang bzhin no de'i 'og na zhi ba'i ngo bo yod pa de kho na nyid yin no || de la yang lce'i rtse mos reg par gyur pa na bdud rtsi'i rgyun mi 'chad par 'dzag par 'gyur ro || bdud rtsi'i rgyun 'bab pa des don dam pa'i bdag nyid tshim par gyur par sgom mo || zhes bya ba ni lce'u chung gi 
\[zhi ba'i ngo bo\]
 de kho na nyid yin no || sogs pa'i sgras snying ka'i dbus kyi 'khor lo rtsibs bcu drug pa'i dbus na gnas pa ye shes kyi rang bzhin zhi ba'i ngo bo de kho na nyid bsgom par bya'o zhes bya ba la sogs pa bzung ngo || de yang smras pa | bcu las drug lhag rtsa dang ldan pa'i 'khor lo'i dkyil na gnas pa snying kar rnam par gnas pa'i bdag | des ni de'i khyad par lta bu yi grub pa ster | de ni mngon par mi g.yo ba'i yid dag gis || rnal 'byor pa yis de ltar mngon par bsam par bya || nus par gyur pa'i mgon po rgyal bar gyur || de ni nus pa dag gis de ni yongs su bskyor dang bcas ||

zhes de lta bu mu stegs la sogs pa de kho na nyid du mngon par 'dod pa de dag thams cad ni de kho na nyid ma yin zhes bdag nyid kyis brtag par bya | dpyad par bya zhes bya ba'i bar du'o ||

## 11 Conclusion

rmi lam mig 'phrul gzugs brnyan sgyu ma dang ||  
smig rgyu dri za'i grong khyer chu zla dang ||  
gzhan gyi sgra yis mngon par brjod pa yis ||  
'dir bshad bsgrub bya gzhan la yod ma yin || (TaRaĀ 19)  


rmi lam mig 'phrul zhes bya ba la sogs pa la | rmi lam dang | mig 'phrul lta bu dang | gzugs brnyan dang | sgyu ma dang | smig rgyu dang | dri za'i grong khyer dang | chu zla lta bu'o || gzhan gyi sgras ni nam mkha' dang | brag cha dang | dbu ba lta bu'o zhes bya ba la sogs pa'i sgras so || de lta bur mngon par brjod pa ni smra ba pos de lta bus bstan pa'i bsgrub bya las gzhan med pa nyid de | gzhan du yang 'dir bshad pa kho na bsgrub bya yin no zhes sgra de las rab tu 'jug par rang nyid kyis shes par bya'o ||

zab mo stong nyid so sor snang ba tsam ||  
zhi ba shin tu phra ba sgras brjod min ||  
gos med dngos bral dri med la sogs dang ||  
gzhan sgrub yod pa 'khrul par mi bya'o || (TaRaĀ 20)  


zab mo stong nyid so so snang ba tsam || zhi ba shin tu sgras brjod min || ma gos dngos bral dri med la sogs dang || zhes bya ba la sogs pa'i sgra yis | zhi ba dang rnam pa med pa dang | spros pa med pa dang | thog ma med pa dang | 'gag pa med pa zhes bya ba la sogs sgra yis kyang 'khrul par mi bya zhing | gzhan bsgrub tu yod pa ni | gzhan gyi bsgrub par bya ba yod pa ste | 'dir yod pa'i sgras des bshad pa'i sgrub par bya ba las mchog 'ga' shig yod do zhes 'khrul par mi bya ste | bshad pa bsgrub bya kho na de dag thams cad kyis brjod par bya ba yin zhes nges par bya'o ||

# 12 Dedication

rnam pa bdun po bkod pa'i ngo bo dag las nam mkha' ma lus pa'i ||  
slob dbyings khyab par byed pa'i bsod nams gang zhig bdag gis thob gyur pa ||  
des ni 'jig rten 'di dag dpe med pa yi rig mas 'khyud par 'gyur ba yi ||  
mdzes pa'i sku las rgyal ba'i sprul pa dag gis 'gro ba'i don byed shog | (TaRaĀ 21)  


dpal ldan gsang ba 'dus pa las ||  
dri med dad mchog mthar phyin pas ||  
ngag gi dbang phyug de yis 'di ||  
byas pas blo ngan 'jigs gyur cig |  


bdag gis 'di bshad pa las pad kar kun dadha kha bye dang |  
'o ma lta bur skar ma lta bu'i bsod nams dpag med gang bsags pa ||  
des 'gro ba ma lus pa dag nyid mtshungs rig mas nyer 'khyud pa'i ||  
dpe med bde chen gang ba'i ngag gi dbang phyug dpal 'gyur shog |  


de kho na nyid rin po che snang ba slob dpon ngag gi dbang phyug grags pas mdzad pa rdzogs so || 

de kho na nyid rin po che snang ba'i rnam par bshad pa | slob dpon ngag gi dbang phyug grags pas mdzad pa rdzogs so|| || | 
